Dokunmayın Fadılıma

Gelmiş geçmiş en namuslu politikacılardan biriydi. Hayali, köykent projesiydi.

Dokuz köyü pilot bölge seçti. Eşek bile yürümekte zorlanıyordu, 160 kilometre yol yaptı, uçak pisti gibi, dörder şeritliydi. İki bardak yağmur yağınca çoluk çocuk boğuluyorlardı, köprüler yaptı. Zehirleniyorlardı, derelere akan fosseptikleri kapattı, kanalizasyon yaptı. Karda kışta tulumba basıyorlardı, içme suyu şebekesi yaptı, her eve bağladı. Alo diyemiyorlardı, santral kurdu, fiberoptik kablolar çektirdi, her eve sabit telefon koydu, cep telefonları için baz istasyonları kurdu. Jeneratör getirdi. Park yoktu, 13 tane yaptı. Vali konakları gibi, köy konakları yaptı. Sağlık ocağı açtı, doktor-hemşire ilçeye kaçmasın diye lojman yaptırdı, iki ambulans tahsis etti. Bir futbol sahası, dört basketbol sahası, bir kapalı spor salonu, bir kulüp binası inşa ettirdi. Kültür-sanat evi yaptırdı, raflarına beş bin kitap koydu; zahmet edip gelmeye üşenirler diye, gezici kütüphaneyi hizmete soktu. Sosyal hizmetler merkezi açtı. 14 camiyi onardı, 12 mezarlığı düzenledi. Tam teşekküllü okul yaptırdı, öğretmenlere lojman yaptırdı. İtfaiye aracı verdi. Tarımsal kalkınma kooperatifi ve orman ürünleri fabrikası kurdu. Tarlalar için sulama tesisi açtı. Yaylalara elektrik hatları dikti. Bedava bin koyun ve 50 inek’in yanısıra, faizsiz, bir sene ödemesiz, hayvancılık ve ahır kredisi verdi. Uzmanlar gönderdi, toprak analizleri yaptırdı, meyve fidanları dağıttı, seralar açtı.

*

Netice?
Seçim yapıldı.
1.400 seçmen vardı...
Sadece dört oy aldı!
Rüyalarında bile göremeyeceklerini aldılar, günahlarını bile vermediler.

*

Aynı sene...
Davul tozu minare gölgesi holding’in sahibi bi arkadaş, zihin okuma cihazı icat etti. Topladı ahaliyi camiye, anlattı, “bu cihaz, beyinlerden geçen düşünceleri okuyor, yazıya döküyor, ancak, henüz tam geliştirilmedi, şimdilik sadece 72 saatlik okuyor”du... Peki, tam geliştirilince ne olacaktı? Onu da anlattı, “kainat makinesi” olacaktı... “Kainatta mevcut bulunan, uzaydaki Hazreti Muhammed’in, Hazreti İsa’nın hayattayken çıkardığı ses dalgalarını toplayacak,
süzecek, televizyonlarda
canlı olarak yayınlayacak”tı!

*

Netice?
Ahalimiz bu proce’yi hayata geçirmek ve ortak olup kâr payı kapmak için, iki milyar euro yatırdı iyi mi! Gerçi, kâr’dan vazgeçtiler, hiç olmazsa anaparanın uzaydan geri süzülmesini bekliyorlar ama, olsun.

*

Aynı sene...
Jet Fadıl, mebus seçildi.
“Pilot” bölgeden çıka çıka dört oy çıkarken... “Jet”e tulum çıktı.

*

Netice?
Hukuki haksızlık yaparak, sayın jet’i kokpitten attılar, yerine sayın başbakanımızı seçtiler... Ve, şimdi öğreniyoruz ki, bir başka hukuk skandalıyla sayın jet’in holdingini de elinden almaya çalışıyorlar.

*

Mahkeme kararını etkiliyormuş gibi olmak istemem ama, hakikaten zulümdür yani... Bana sorarsanız, böyle başa böyle taraktır, memlekete maliye bakanı olacak kadar mübarek bi adamdır. Dokunmayın Fadılıma.