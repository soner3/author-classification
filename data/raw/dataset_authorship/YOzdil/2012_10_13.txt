Tırışkadan Teyyare

Yok öyle, uçarak geçmek filan.

Yakalarız.

*

Gaziantep’te yakaladık mesela.
Arıkuşu.
Sağ ayağında “Israel Tel Aviv” yazıyordu. Gagasında delik vardı. Belli ki, mossad casusuydu, yakalanacağını anlayınca gizli kamerasını çıkarıp atmıştı. Ahalimiz yakaladı, emniyete teslim etti.

*

Sorgusunda ötmüş...
İtiraf etmiş yani.
Ciyk demiş.

*

Konya’da da pelikan yakaladık.
Suçüstü enseledik.
Çünkü, ensesinde verici cihaz vardı.
Ayağında gene İsrail yazıyordu.
Vay efendim neymiş, göç yolları tespit ediliyormuş da, o cihazın sinyali nereden nereye gittiğini haber veriyormuş falan... Sen bizi keriz mi zannettin Moşe efendi!

*

(Madem bu alengirli işlere giricen, örnek al biraz... Bak, senin kanatlılar şakır şakır yakalanırken, bizim Tuğçe senin burnunun dibine kadar girdi, ruhun bile duymadı. Diyeceksin ki, Tuğçe kim? Kaplumbağa, caretta... Kod adı Tuğçe’ydi. Yapıştırdık sırtına verici cihazı, 35 gün gizli gizli yüzdü, Gazze’den çıktı. Hatta, Hürriyet bile “Türk caretta’sı İsrail ambargosunu deldi” diye manşet attı. Gerçi, Yunanistan’a sızması için gönderdiğimiz öbür casusumuz şerefsiz çıktı, hâlâ Bodrum kıyılarında gezip bizi gözetliyor ama, olsun gari... Çift taraflı çalışan casus, hep vardır bu meslekte.)

*

Neyse...
Ördek yakaladık, İpsala’da.
Ayağında Norveç yazıyordu.
Misilleme şarttı...
Avcılarımız, sınırı uçarak geçen ilk kaz’ı indirdi, drannn, İsveç casusu çıktı.

*

Soğuk Savaş döneminde, İzmir’de komünist leylek yakalanmıştı, yaralıydı, bileğinde alenen Moskova yazıyordu, balıkçılarımız tarafından jandarmaya teslim edilmişti. İstanbul’da ölü ele geçirilen Moskova künyeli karga ise, şüpheye yer bırakmıyordu, gagası kızıl’dı... Hatay’da atmaca vuruldu, Finlandiyalı olduğu anlaşıldı. Ki, kuş gribi’nin İran ve Ermenistan menşeli biyolojik silah olduğunu bizzat AKP mebusu açıklamıştı.

*

Ve, şimdi de...
Suriye kanatlısı yakaladık.
Gene anten çıktı falan deniyor.
Yemezler abicim!


NOT: İsim Şehir Bitki’nin imzası için, bugün saat 13’te İzmir’de, Balçova Agora D&R’deyim... İsim Şehir Hayvan’ı imzalatmak isteyenlerin, ayağında künye bulunan kuş getirmemeleri rica olunur.