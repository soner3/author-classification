Darbenin ‘Ana’ Fikri

Hava Kuvvetleri Komutanı, Deniz Kuvvetleri Komutanı, 1’inci Ordu Komutanı, MGK Genel Sekreteri, Harp Akademileri Komutanı, Kuzey Deniz Saha Komutanı, Güney Deniz Saha Komutanı...

Bi de Güllü.

*

Balyoz’un...

“Ana” fikri!

*

İki çocuk annesi.

Dünya tarihinin, ilk kadın sivil darbecisi.

*

Oğlu bu sene İTÜ’den mezun oldu, kızı İTÜ’de okuyor, eşi, işçi emeklisi... Aslında, kendisinin de günü doldu, 1985’ten beri Hava Harp Okulu’nun öğrenci işlerinde memur olarak çalışıyor, emekli olabilir ama, kızı okulu bitirene kadar gayret ediyordu. O sabah erkenden kalktı, kahvaltı hazırladı, kızını oğlunu öpüp uğurladı, sonra eşinin koluna girerek, Silivri’ye gitti, tribünlere, sanık yakınlarının arasına oturdu.

*

Karar okundu... “Ege Denizi’nde hır çıkarıp, Yunanistan vurmuş ayaklarıyla kendi F-16’ımızı düşürüp, bilahare, camilerimizi bombalamak suretiyle darbe yapmak” suçundan 16 sene verdiler Güllü’ye!

*

Halbuki, sanık sandalyesinde bile değildi... Çünkü, daha önce söz konusu darbe planını yazdığı iddiasıyla gözaltına alınmış, kadın daktilo memurunun uçakla-tankla ne alakası var kardeşim denilerek, derhal serbest bırakılmış, hatta, duruşmalardan vareste tutulmuştu.

*

Gel gör ki...

Adaletimizin terazisinde, orgenerallerle, kuvvet komutanlarıyla aynı kefeye konuldu.

Korgenerallerden, tuğamirallerden daha fazla hapis yedi.

*

16 sene kesmedi...

Darbenin “ana” fikri, anne’likten men edildi.

*

Böylece... Demokrasimiz, Güllü’k gülistanlık olmuş oldu.