Çiçekdağı

Neşet Ertaş, Kırşehirliydi.

Bi ara Yozgatlı oldu.

*

Çünkü, Osman Bölükbaşı 1954 seçimlerinde Kırşehir’den tulum çıkarıp, mebus olunca... Ahaliye demokrasi feriştahı olarak kakalanan Demokrat Parti pek sinirlendi, Kırşehir’i zart diye ilçe yaptı, zurt diye Nevşehir’e bağladı. Diyeceksiniz ki, Yozgat bunun neresinde? Neşet Ertaş, Kırşehir’e bağlı Çiçekdağı ilçesinde dünyaya gelmişti. Kırşehir’i Nevşehir’e bağlarken, Çiçekdağı’nı Yozgat’a bağladılar.

*

Üç sene sonra...

Kırşehir’i hallettik sandılar, gene il yaptılar, her ihtimale karşılık Osman Bölükbaşı’nı tutukladılar. Osman Bölükbaşı’nın doğduğu Hasanlar Köyü’nü Nevşehir’e bağlı bırakırken, Neşet Ertaş’ın doğduğu Çiçekdağı’nı gene Kırşehir’e bağladılar. Gel gör ki, hapiste bulunan Osman Bölükbaşı, gene Kırşehir’den aday oldu, gene mebus seçildi, iyi mi! Milli irade, milli irade diyorlardı, aha sana milli irade... Koğuşta, inadına pijamasıyla mebus yemini etti, çıktı, TBMM’ye gitti.

*

Komplolarla tasfiye edilmeye çalışılan Osman Bölükbaşı’nın... Seneler sonra mebus seçilen oğlu Deniz Bölükbaşı, gene bi seçim arifesinde, faili meçhul kaset komplosuyla tasfiye edildi.

*

“Senden-benden” kavgası yüzünden, bi ara mecburen Yozgatlı olan Neşet Ertaş’ın, yakınlarıyla akrabaları arasında “senden-benden” kavgası yapılıp, cenaze töreni cemevinde mi olsun, camide mi olsun tartışması yaşanırken... Neticede, Ahi Evran Camisi’nde karar kılındı. Ahi Evran, kendisi gibi Kırşehir’de yaşayan Hacı Bektaş Veli’nin tavsiyesiyle Ahilik sistemini kurmuştu. Ancak, Ahi Evran’ın türbesi Kırşehir’deyken, Hacı Bektaş Veli’nin Kırşehir’deki kabri, Nevşehir’de.

*

Nası yahu dersen?

*

Osman Bölükbaşı’nın doğduğu Hasanlar Köyü’nü Kırşehir’den Nevşehir’e bağlamışlardı ya... İşte o Hasanlar Köyü, Hacıbektaş ilçesine bağlı... Kırşehir’i ilçe yapıp, Hacıbektaş’ı Nevşehir’e bağlamışlar, Kırşehir’i yeniden il yaparken, Osman Bölükbaşı’na kıllık olsun diye, Hacıbektaş’ı Nevşehir’de bırakmışlardı.

*

Neyse...

Yaşarken devlet sanatçısı unvanını reddeden Neşet Ertaş’a, metazori devlet töreni yapıldı. Minareli-süngülü şiiriyle ünlü olan ve her mitingte “biliyorsunuz, Kılıçdaroğlu alevidir” diyerek yuhlatan başbakanımızla, Adnan Menderes açılımı yapan Kılıçdaroğlu katıldı. Kültür bakanımız da oradaydı. Ki, AKP’li kültür bakanımız, “cibilliyetini biliyoruz” dedikleri CHP kültüründendi.

*

Tıpkı, Kırşehirli Osman Bölükbaşı gibi, hapisteyken aday olup seçilen mebuslarımız, Demokrat Parti dönemini bile mumla aratıp, serbest bırakılmazlarken...

Liseleri zorla imam hatip’e çevirip, sonra da, liselerde yer kalmadı diye, çocuklarımızı zorla imam hatip’e kaydettikleri ortaya çıktı.

*

Ve, sanırım bu tür ayak oyunları nedeniyle, şöyle sesleniyordu Kırşehir’den Yozgat’a Yozgat’tan Kırşehir’e kaydedilen “Çiçekdağı” türküsünde Neşet Ertaş...

*

Vardım zilin sesine
Sarfetsem cilvesine
Seni gidi oyunbaz
Cilvesine doyulmaz!