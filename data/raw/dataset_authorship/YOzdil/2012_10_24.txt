Yas’ak

29 Ekim yasaklandı...

Aslında, cumhuriyet bayramının yasaklanmadığı, her sene ısrarla cumhuriyet bayramına denk getirilen 29 Ekim’in yasaklandığı açıklandı. Hicri takvime geçilene kadar, ekim’le şubat’ın yer değiştirilmesine, mart’ın dört senede bir 32 çekmesine karar verildi.

*

19 Mayıs yasaklandı...
Aslında, gençlik ve spor bayramının yasaklanmadığı, havaların her mayıs’ta eksi 27 derece olduğu, statları sel götürdüğü, okul bahçelerine çığ düştüğü, memleketimiz maalesef olumsuz meteorolojik şartlarda kurtarıldığı için, çocuklarımız zatürree olmasınlar diye törenlerin iptal edildiği açıklandı.

*

23 Nisan yasaklandı...
Aslında, çocuk bayramının yasaklanmadığı, isteyen çocuklarımızın Kenyaca, Somalice, Ugandaca ezberleyerek, gesi bağlarında dolanıyorum’u okuyabileceği... Nutuk okumakta direnen çocukların ise, psikolojik tedavi altına alınıp, okul sütü akıl küpü içirilerek zihinlerinin dezenfekte edileceği açıklandı.

*

9 Eylül yasaklandı...
Aslında, işgal edilmediğimiz, altın harflerle yazılan şanlı Yunan tarihinde bizimle savaş filan olmadığı, şehitliklerimizin temsili, gâvur İzmir yangınının da provokasyon olduğu... Yaksa yaksa Hasan Tahsin’in yakmış olabileceği... Bu tarihi gerçekler ışığında, Şehit Gazeteci Ali Kemal’e istiklal madalyası verilene kadar, Hasan-ma Tahsin genelgesinin yürürlükte kalacağı açıklandı.

*

30 Ağustos yasaklandı...
Aslında, zafer bayramının yasaklanmadığı, çelenk israfına son verildiği... Hatta, garnizon komutanının, aynı sazın teliyiz biz’i mırıldanarak zafer bayramı pastası kestiği... Başkomutanlık meydan muharebesi hatırası olarak da, tanıtım potansiyeli olan popüler kişi’ye Afyon sucuğu hediye edildiği açıklandı.

1 Kasım yasaklandı...

*
Aslında, saltanatın elbette kaldırıldığı... Demokrasimize büyük hizmetleri bulunan Sultan Abdülmecit efendimizin TBMM tarafından padişah tuğralı davetiyelerle Dolmabahçe sarayında anılmasının... Ve bu iade-i itibar töreninin, kahraman Vahdettin efendimizin İngiliz zırhlısıyla memleketten kaçtığı güne rastlamasının, tamamen takdir-i ilâhi olduğu... İnanmayanların ulema’ya sorması gerektiği açıklandı.

*

23 Aralık yasaklandı...
Aslında, Kubilay’ın şehit olduğu, ancak abartılmaması gerektiği, olsa olsa doğal afet şehidi olabileceği... Laikliğin kalesi Menemen’in de, üniversiteli gençlerin aklına yumurta’yı getirdiği için, ilk seçimde ilçe’den mahalle’ye dönüştürülüp, Tahran büyükşehir belediyesine bağlanacağı açıklandı.

*

14 Ocak yasaklandı...
Aslında, Zübeyde Hanım’ın Mustafa Kemal’in annesi olduğu, ancak, üvey annesi olduğu, teyze bile ana yarısıyken, bunun anca halası olduğu, babasının da babası değil, eniştesi olduğu, Selanik’te doğmadığı, leylekler tarafından getirildiği, kelaynaklar tarafından büyütüldüğü... Manevi kızının Hitler’in torunu olduğu... Soyadının da Atatürk değil, Atatürkiyeli olduğu açıklandı.

*

10 Kasım serbest bırakıldı...
Mustafa Kemal’in ölümünün, tüm yurtta ve dış temsilciliklerimizde törenlerle kutlanacağı, milli bayram ilan edileceği, Anıtkabir’de havayi fişek gösterisi yapılacağı açıklandı.