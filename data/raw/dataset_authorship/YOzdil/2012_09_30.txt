İsim Şehir Hayvan

Ayıptır söylemesi, dünyada ilk kez, günlük köşe yazılarının, İsim Şehir Hayvan’ın kabare haline getirildiğini, Gencay Gürün’ün Tiyatro İstanbul’u tarafından, Metin Serezli’nin yönetmenliğinde sahnelendiğini, gala’sının da 30 Temmuz’da yapılacağını yazmıştım... İki ay geçti. Rapor vereyim.

*

Öncelikle, yönetmeninden sanatçısına, dekorcusundan kostümcüsüne, ışıkçısından sesçisine, emeği geçen arkadaşların, eşlerine ve çocuklarına yürekten teşekkür ederim. Çünkü, bu meslek yapılır ama, bu mesleği yapanla evlenilmez kardeşim... Ben böyle çile görmedim. Ne geceleri var, ne gündüzleri, ne bayramları var, ne tatilleri... Temmuzda bi çıktılar İstanbul’dan, ara ki bulasın.              

*

Titiz, dakik, disiplinli, sporcu gibi yaşıyorlar ama, uyku hariç, neredeyse hiç uyumuyorlar. Sürekli prova, her akşam gala, sabaha kadar da oturup kritiğini yapıyorlar. Berbat şartlarda çalışıyorlar. Tiyatro salonları sırf seyirci için inşa edilmiş, sanatçılar hiç düşünülmemiş, o ışıl ışıl gördüğünüz sahnelerin perde gerisi, trajedi... Daracık, havasız, penceresiz. Umurlarında bile değil, hiç şikâyet etmiyorlar. Beş yıldızlı oteldeymişçesine, saniyeler içinde soyunup giyinip, bi sonraki skece yetişiyorlar.

*

Hava değişimi, farklı yemekler, devamlı seyahat, hastalanıyorlar, hastanelik oluyorlar, aksatmıyorlar, yaz ortasında 40 derece ateşle sahneye çıkanı gördüm, ayağına yüz kiloluk dekor düşenin, koluna kaynar demlik devrilenin, bana mısın demeden, aynı güler yüzle devam ettiğini gördüm.

*

11 şehir.
10 ilçe.
12 bin kilometre yaptılar.

*

İzmir, Muğla, Balıkesir, Çanakkale, Denizli, Antalya, Sakarya, Gaziantep, Hatay, Mersin, Adana’ya... Karşıyaka, Bodrum, Çeşme, Bornova, Ayvalık, Altınoluk, Datça, Marmaris, Seferihisar, Sapanca’ya gittiler. Bazı adreslere 2’şer 3’er defa gittiler.

*

“Ramazanda tiyatro olmaz, seyirci gelmez” diyenlerin aksine, “direklerarası kültürü” deyip, inadına ramazanda başladılar, haklı çıktılar, en kalabalık seyirci kitlesini ramazanda buldular. Skor’u söylemeye utanırım ama, son 20 senenin en parlak işi olduğunu gururla söyleyebilirim.

*

Aslına bakarsanız, parayla pulla işleri yok. Mesela, İzmir Fuarı’nda oynayıp, 10 günde 30 bin seyirciye filan ulaşmaları kolayca mümkündü. Yapmadılar. Şehir şehir, ilçe ilçe gezip, tiyatro sevgisi’ni dolaştırmayı tercih ettiler. Çok uzun senelerdir, belediye etkinlikleri hariç, tiyatro sergilenmeyen Denizli’ye Çanakkale’ye Hatay’a gitmeleri ondan... Pek çok şehrimizde tiyatro salonu bile yokken, büyük usta Cihan Ünal’ın önerisiyle, küçücük platformla sahne kuran Seferihisar’a gitmeleri ondan.

*

En ilginç seyircimiz, Çanakkale’de geldi, sahibinin içeri nasıl soktuğunu bilmiyorum, oyun başladıktan sonra fark ettik, kahverengi bi cocker’dı... Baktık ki, kucakta uslu uslu seyrediyor, ses etmedik, maymunlu skeçte şöyle bi kulaklarını dikip hafiften hırladı, hepsi o, sonra gene uslu uslu seyretti.

*

Bazı yerlerde protokole kurulmak için gelen siyasiler, tırıs tırıs, kapıdan döndü maalesef... Tiyatro İstanbul’dan tek ricam buydu, protokol mrotokol koltuğu yok, ön sıralar tiyatroseverlere ait, çok seyretmek isteyen siyasi, gitsin arkada istediği yere otursun, koltuk çok.

*

Kültür Bakanlığı’na başvurdular, yerli yazar olduğum için, en yüksek derecedeki maddi teşviki verdiler Tiyatro İstanbul’a... Bu teşvikin yüzü suyu hürmetine, Ertuğrul Günay’ı bir saniyeliğine eleştirmeme kararı aldım. Kendisine, Tiyatro İstanbul adına teşekkür ederim. Kendisine tanıdığım süre doldu.

*

Ve, yarın İstanbul’dayız...

*

Açık hava turumuz bitti, kış sezonu başlıyor. Yarın, 2’si 3’ü 4’ü, Kadıköy Halk Eğitim Merkezi’ndeyiz. 10-11-12-13 Ekim’de Ankara’da Şûra Salonu’ndayız. 15 Ekim’de İzmit Sabancı Kültür Merkezi’ndeyiz. 26 Ekim’den itibaren, Tiyatro İstanbul’un yerleşik salonu Profilo Kültür Merkezi’ndeyiz.

*

Kış boyunca orada sahnelenecek. Beşiktaş, Caddebostan, Bakırköy, Ataşehir, Maltepe sahnelerine gidilecek. Şehir turneleri devam edecek. Bursa’yı İzmit gibi yağmur nedeniyle ertelemiştik, kasımda Bursa’da kapalı salondayız. Bizi çağıran şehirlere, Eskişehir, Bolu, Kütahya, Afyon, Bilecik, Trabzon, Ordu, Giresun, Samsun, Zonguldak, Edirne, Tekirdağ, Kırklareli, Konya ve Kayseri’ye gidilecek. Arada, mutlaka, tekrar Ankara, tekrar İzmir var.

*

Avrupa turnesi olacak.
Doğrusu hiç aklımızda yoktu, davet edildik. Almanya, Hollanda, Fransa ve İngiltere’yi kapsayacak. İsim Şehir Hayvan’ın tiyatro haline getirilmesi fikrinin sahibi, Tiyatro İstanbul’un genel müdürü Emin Hamarat “Mayıs veya haziran gibi Avrupa’ya gideceğiz” diyor. Dubai’den teklif var iyi mi.

*

Gelişmeleri aktarmaya devam edeceğiz sayın seyirciler...