<*><*><*><*><*><*><*><*><*><*><*><*>

Deniyor ki...

Şehitleri niye yazmıyorsun?

*

<*><*><*><*><*><*>
<*><*><*><*><*><*>

Bak sırf senin güzel hatırın için kilim motifi bile koydum başlığa...

Daha ne yapayım?

*

fantom’u savaş bölgesine fotoğraf makinesiyle, silahsız göndermelerine şaşmadın da, askerlerimizi terör bölgesine silahsız göndermelerine mi şaşıyorsun... Bandajlar içindeki gazi’yi yolcu otobüsüyle gönderiyorlarsa, polislerimizi yolcu otobüsüyle göndermelerine niye hayret ediyorsun mu diyeyim?

*

Şehit cenazesinde “teröristleri Habur’da karşılayanlar nerde” diye bağıran kadın, vay sen bizim hükümetimize nasıl laf söylersin ulannn diye, şehit yakınları tarafından bayıltana kadar dövülüyorsa... Gaziler Cemiyeti, Başbakanımıza teşekkür mahiyetinde kalpak hediye ediyorsa... Nesini yazayım?

*

Karargâh’tan yapılan açıklamada, Necdet bey’in ayakkabısının altının delik olmadığı, delik sanılanın, zift lekesi olduğu izah ediliyor ve teessüf ediliyorsa... Magazin servisini acilen toplayıp, güvenlik zirvesi mi yapayım?

*

Sekiz polis şehit, ertesi gün aynı yerde dokuz asker şehit, çok ani oldu reaksiyon gösteremedim, o nedenle yazamadım, okurları refüze etmek istemedim mi diyeyim? Yoksa, ben de devlet büyüklerimiz gibi terörü kınıyorum diyeyim de, belki terörü kınayarak bitiren tarihteki ilk ülke oluruz mu diyeyim?

*

Oslo’da james bond’un hakemliğinde pkk’yla masaya oturan mit’çimiz “gözünüzü seveyim” diyorsa... Uyarıda bulunan emekli generaller, seviyesizse, ihanet içindeyse... Diyarbakır AKP teşkilatı “demokrasi mahkemesi” kurup, başbakanımızın posterleri altında, şeref madalyalı şehit binbaşıyı ömür boyu hapis cezasına çarptırıyorsa... Başkomutan’ımız gibi “güzel şeyler olacak” mı diyeyim?

*

Modifiye edilmiş chp’nin mebusu, kendisini kaçıran terörişko’lara “kardeşim” diyorsa, Gandi bey de “arkasındayım” diyorsa... Kalaşnikof heyetiyle kucaklaşan bdp’nin beceremediğini, yeni chp becerdi, Mustafa Kemal’in kurduğu partide alenen “özerk bölge” ilan edildi mi diyeyim?

*

Suriye’ye burnumuzu soktuğumuzdan beri, fantom’dan itibaren, 60 günde 149 şehidimiz varken... Bi kaç Mehmet mi diyeyim, Hindistan’da Pakistan’da olur böyle şeyler mi diyeyim, çok iyi gidiyor mu diyeyim, şehitlik de gazilik de nasip işi mi diyeyim, güzel öldüler mi diyeyim, anormallik görmüyorum, lokum dağıtın mı diyeyim? Veya, şehit mehit yok, takmayın kafanıza, psikolojik’tir mi diyeyim?

*

Tanıtım potansiyeli olan popüler kişi’ye sucuk ikram edin, hazır amerikan paşası gelmişken yumurta kırıp yesinler... İki kangal da sarıverin, obama beyaz saray’da mangal yapsın mı diyeyim?

*

Şehidin babasına haciz gönderilirken, myanmar’a bağış yapılıyorsa... Sevindiğini göstermek için takla atıyorsun, üzüldüğünü göstermek için parende at mı diyeyim?

*

Sayın ahalimiz, alt tarafı çiti geçti, kabak tarlasına komşunun ineği girdi diye, çifteyi kapıp, çoluk çocuk ayırmadan, birbirine ateş ederken... Sınırımızın kalbura dönmesine,  memleket topraklarına girilmesi yasak kampların kondurulmasına ses çıkarılmıyorsa... Türkiye ancelina’yla gurur duyuyor, bıret pit enişteyi de bekleriz mi diyeyim?

*

Hatay’da vatandaşın üstüne plastik mermiyle ateş açıldığını Çin basını bile yazarken, bizim ana haber bültenleri künefe tarifi veriyorsa... Çok meraklıysan git Çin gazetelerini oku mu diyeyim?

*

“Öğrenmek hakkımız falan, kimin hakkı nedir, nereye kadardır, onun ölçüsünü sen belirlemeyeceksin, sen işine bak” diye fırçalayıp... Avanta kömürünü bulgurunu al, gerisine karışma mı diyeyim?

*

Varlığıyla onur duyduğum İlker Başbuğ “Türkiye Cumhuriyeti’nin 26’ncı Genelkurmay Başkanı terör örgütü kurup, yönetmekten tutuklandı, takdir yüce Türk milletinindir” diyorsa...
Ben sana daha ne diyeyim?

*

İyisi mi...
Bi kilim daha koyayım bari.
//=//=//=//=//=//
//=//=//=//=//=//

*

Evlatlarımızı...
Onurumuzu yerlere seriyorlar.
Sen de birini oturma odana...
Birini mutfağa serersin gari.