Sekiz Kere Kaza Mı Olur?

Bir...

Ahaliyi keriz yerine koyup, üniversite sınavının cevap şıklarına şifre konulan ve “sehven” denilen ülke hangisidir?
a. Myanmar
b. Kribati
c. Tanzanya
d. Burkina Faso

İki...
Kapesese’de öğretmen adaylarının soruları araklanan ülke hangisidir?
a. Uganda
b. Cibuti
c. Surinam
d. Afganistan

Üç...
Kapesese’de öğretmen adaylarının soruları gene araklanan ülke hangisidir?
a. Gine
b. Yeni Gine
c. Etiyopya
d. Kamboçya

Dört...
Açıköğretim Sınavı’nda soruları araklanan ülke hangisidir?
a. Moritanya
b. Namibya
c. Porto Riko
d. Ruanda

Beş...
Tıpta Uzmanlık Sınavı’nda yanlış soru ve yanlış yerleştirmeyle, ortopedi’cileri kadın doğum’a, kulak burun’cuları kalp damar’a kaydıran ülke hangisidir?
a. Bangladeş
b. Angola
c. Seyşeller
d. Trinidad Tobago

Altı...
Üniversiteye ve liselere giriş sınavlarında, cevap anahtarlarını kaybeden, tercih formlarını karıştıran, yanlış kitapçık gönderen, yanlış sorular soran, adayların puanlarını yanlış hesaplayan ülke hangisidir?
a. Sri Lanka
b. Haiti
c. Guatemala
d. El Salvador

Yedi...
Futbol menajerliği sınavından, kamu bankası müfettişliği sınavına, imam-müezzinlik sınavı’ndan polis okullarına giriş sınavına kadar, alayında şaibe bulunan, mahkemelik olan ülke hangisidir?
a. Bhutan
b. Samoa
c. Svaziland
d. Zimbabve

Sekiz...
Sınavların alayı mahkemelikken...
Hâkimlik ve Savcılık Sınavı’nın soruları bile araklanan ülke hangisidir?
a. Sierra Leone
b. Çad
c. Botsvana
d. Eritre

“Kazaen deniyor, hataen deniyor, öbür taraftan yine aynı şey oluyor, bir kere kaza, üç kere kaza, hadi beş kere kaza... Sekiz kere kaza mı olur?” diyen devlet adamı, hangi ülkenin devlet adamıdır?
a. Neverland
b. Narnia
c. Mordor
d. Alice Harikalar Diyarı