Melville’in Torunundan Müthiş Bir İlk Roman

Feri sönmüş ruhları anlatır şiir. Düz bir şiir. Düz ve dürüst.

“Evlerde” —der Wallace Stevens— “hayaleti gezinir / beyaz geceliklerin. / Hiçbiri yeşil değildir, / ne de yeşil halkalı bir mor, / ne de sarı halkalı bir yeşil, / ne de mavi halkalı bir sarı. / Hiçbiri tuhaf değildir, / Dantelli çorapları / ve boncuklu kemerleri yoktur.”

“İnsanlar” —diye devam eder Stevens— “Habeş maymunlarını ve cezayirmenekşelerini görmeyecekler rüyalarında.”

Bir yandan, susarak sorarsın sen; Allahım, rüyalarımız ne zaman kaskatı kesildi böyle, hayallerimizi torna tezgâhından geçirdiklerinde öldüğümüzü neden anlayamadık? Sonra yine Wallace, hayatı hatırlatır:

“Sadece, tek tük ihtiyar denizci / sarhoş ve ayağında çizmeleriyle uyuyakalmış halde, / kızıl havada / kaplanlar yakalar.”

“Saat 10’un Hayal Kırıklığı”dır şiirin adı ve sen Wallace Stevens’ı çok seversin.

Başka evlerde başka fersiz ruhların teravihten sahura, sahurdan uzun sıcak bir hiçliğe doğru yuvarlandığı, duaları ne hikmetse hep yarım, esintisi kekeme bir gecede başlayıp bitirdim romanı; ayaklarında çizmeleriyle uyuyakalmış ihtiyar bir denizcinin rüyasına girdiğimi düşledim okurken. Evde, küçülen ayın sessizliği vardı; üzerimde beyaz bir gecelik.

Geleneğe sırtını yaslamış bir roman

Haddinden fazla demlenen her duygu acılaşıyor. Yatağını, başka bir hayata duyduğu özlemle oyan “şimdiki zaman” akarken öznesini de yitiriyor sanki. Sen, tırnaklarını gırtlağına geçirmiş bir çığlık taşıyorsun içinde; onu sımsıkı kenetlenmiş bir tebessümün ardında senelerce saklayabileceğini biliyorsun, ama gün gelip o çığlık seni de, kendini de yırtarak nihayet dışarı döküldüğünde, bir yabancının sesiyle haykıracağını biliyor musun bilmem.

O çığlığın romanını yazmış Liza Klaussmann; evcil hayatların içinde katre katre yabanileşen insanları, bünyelerde ur gibi sessizce büyüyen sakin bir şiddeti anlatmış.

Klaussmann, Amerikalı bir gazeteci; ya da International Herald Tribune’un Paris’teki merkezinde muhabirlik yaptığı ve New York Times’ın online finansal haber editörlüğünü yürüttüğü yıllardan sonra, otuz altı yaşında mesleğe “yeter” deyip, artık “sadece yazmak” üzere Londra’ya yerleşinceye kadar gazeteciymiş. Tigers in Red Weather (Kızıl Havada Kaplanlar) Klaussmann’ın ilk romanı ama bir ilk romanın heveskâr hallerinden o kadar uzak, neyi nasıl söylemek istediğinden o kadar emin ki, Klaussmann’ın kelimelerle, gazetecilik kisvesi altında herkesten gizlediği kadim bir ilişkisi olduğunu düşündürüyor insana. Derken, onun büyük büyük büyük dedesinin kim olduğunu öğreniyorum.

Kitaplarını okuyanlar –ama sadece Balina’yı ya da sadece Bartleby ’yi değil, hem Balina’yı hem Bartleby ’yi, hem Benito Cereno’yu hem Billy Budd ’ı ve öyle vazife icabı değil, hakikaten içine girerek, severek, sindirerek okuyanlar— tanrısıyla kavgaya tutuşmuş bir kuldan ziyade, kendisiyle dövüşen bir yarı-tanrı gibi yazdığını da bilirler Herman Melville’in. Bense, Moby Dick’in yaratıcısını galiba hepsinden –Bartleby’den bile– çok, yıllar yıllar önce, “Amerikan edebiyatının kurucu babaları” bahsinde keşfettiğim aşkı nedeniyle; o aşkın içinden, sıradanlığı göze alacak kadar cömert cümleler yazdığı için severim:

“Seni tanımış olmam sayesinde daha büyük bir tatminle ayrılacağımı hissediyorum bu dünyadan. Seni tanımak, kendi ölümsüzlüğümüze Kutsal Kitap’tan daha çok ikna ediyor beni…”

Melville (1819-1891), bir mektubunda böyle seslenir ustası bildiği, rakibi değilmiş gibi davrandığı ve —bence— âşık olduğu Nathaniel Hawthorne’a (1804-1864): henüz otuz iki yaşındayken yayımlattığı Moby Dick’i Hawthorne’a ithaf ederken de, edebiyat tarihine “dehasına olan hayranlığımın bir nişânesi olarak…” notunu düşer.

Merak etmeyin, “Klaussmann, büyük büyük büyük dedesi Melville’in cömert genleriyle yazıyor” filan demeyeceğim, ama Tigers in Red Weather, sağlam anlatımı, duru dili, insanı biraz da dolaysızlığıyla sarsan cümlelerin hiç telaş etmeden kat kat dokuduğu gerilimiyle, sırtını Amerikan edebî geleneğine sıkıca yaslamış bir roman; Klaussmann’ın, kitabın birçok yerinde belki Melville’in değil ama Hawthorne’un, Fitzgerald’ın, en çok da Hemingway’in ruhunu çağırarak yazdığını düşündüm ben.

Yeni hayat, ortak hayat, imkânsız hayat

Nice Amerikan romanı gibi yepyeni birşeylerin başlangıcında olduğumuzu hissettiren bir “son”la başlıyor roman. Sona eren İkinci Dünya Savaşı’dır; başlayan, daha doğrusu başlayacağını sandığımız şey ise genç, güzel ama gençlikleri de güzellikleri de birbirinden aslında çok farklı, buna rağmen birbirine kardeş kadar yakın iki kuzen olan Nick ile Helena’nın içine atlamaya hazırlandıkları “yeni hayat.” 1945 eylülünde, Amerikan üst sınıfının Atlantik kıyısındaki tatil adası Martha’s Vineyard, uzun bir yaz ve çok daha uzun bir savaş boyunca korlaşmış bir ağaç gövdesi gibi tütmektedir. Nick ile Helena’yı, büyükannelerinden kalan aile evi “Tiger House”un (Kaplan Evi) arka bahçesinde, yarı çıplak bir halde, eski reçel kavanozlarında karıştırdıkları buzlu cinleriyle serinlemeye çalışarak, her zaman yaptıkları gibi her şeyden konuşup, her şeyden biraz susarlarken tanımaya başlarız. Mıknatıslı bir kadındır Nick, gücünü ilk anda hissettiren kadınlardan; istemeyi ve istediğini almayı bilir, çekim alanına giren herkese er geç mutlaka dokunacağını sezeriz. Klaussmann, ancak kudretli yazarların muktedir olduğu şekilde, yazdıklarından ziyade yazmadıklarıyla gösterir bunu; Nick’in “doymak bilmez bir iştahla” saldırdığı hayatta hep biraz aç kalacağının sezgisi ilk satırlardan itibaren bize emanettir. Nick’in gözünden ve dolayısıyla da “yukarıdan” bakmaya başladığımız Helena ise duru, sessiz, Nick’in aksine tamahkârlıktan eser taşımayan hülyalı bir güzeldir. Kırılgandır. Ve bu kırılganlığıyla Nick’in sapasağlam görünüşüne ayna tutar; cepheden yeni dönen, savaş yıllarında pek de fazla tanıma fırsatı bulamadığı çok yakışıklı kocası Hughes’la nihayet birlikte yaşamaya hazırlanan Nick’in, fazla gerilmiş bir keman teli gibi her an kopabileceğini Helena sayesinde anlarız.

Nick, Hughes’la bir süre için Florida’ya yerleşecek, Helena ise, savaşta ölen ilk kocasından sonra, şimdi Hollywood’da yönetmenlik yapma hayalleri kuran Avery ile evlenip Batı kıyısına taşınacaktır. Roman, 1945’ten 1969’a uzanan çeyrek asırlık bir zaman diliminde, Nick ve Helena’nın hayatlarını, kocalarıyla ve başka erkeklerle ilişkilerini, çocukları “altın kız” Daisy ile “karanlık oğlan” Ed’in kendilerine benzeyen ve benzemeyen hallerini, her birinin hep birlikte olduklarında büsbütün belirginleşen yalnızlığını anlatır. İki kuzen de, “yeni bir hayatın” imkânsızlığını, kendi dehlizlerinde ayrı ayrı kaybolarak keşfedecektir, ama Klaussmann asıl bu dehlizlerin kesiştiği kavşakta tutar bizi; Nick’i, Helena’yı, Hughes’u, Daisy’yi ve Ed’i, çevrek asır zarfında muhtelif defalar “Tiger House”da buluşturup, ayrı zamanlarda okurla ayrı ayrı konuşturarak, tıpkı “yeni” bir hayat gibi, gerçek anlamda “ortak” bir hayatın da asla yaşanamayacağını hatırlatır.

Bazı insanlar niye sahici davranamaz

Tigers in Red Weather’ı konusunu, ruhunu, kelimelerini aceleci bir yazıda çarçur etmeyi göze alamayacak kadar çok sevdim. İçimdeki duygunun kayatta bir karşılığı varsa eğer, edebiyat âleminde, klasik romanın geri dönüşünün müjdecilerinden biri olarak taçlandırılacak ve Türkçeye de hızla tercüme edilecektir bu roman. Velhasıl ben kitabı göğsüme bastırıp bekleyeceğim bir süre. Ama Klaussmann’ın ne yazdığını olmasa da, nasıl yazdığını anlatmak istiyorum. Tigers in Red Weather’ı beş ana bölüme ayırmış Klaussmann; her bölümde ayrı bir anlatıcıyla, daha doğrusu ayrı bir perspektifle yazıyor. “Nick,” “Daisy,” “Helena,” “Hughes,” “Ed” diye sıralanan bölümlerde, farklı dönemlerde yaşanmış ve ilk bakışta birbirinden kopuk görünen olayları, her bir bölüme adını veren karakterin perspektifinden izliyoruz. Boşuna “izliyoruz” demiyorum; Klaussmann’ın büyük ölçüde diyaloga ve iktisatlı tasvirlere dayanan anlatımı güçlü bir görsellik taşıyor: Florida’daki evlerinde Hughes’la arasındaki mesafenin giderek büyüdüğünü, savaş döneminde ekmeğin, şekerin olduğu gibi şimdi de kocasının “karneye bağlandığını” düşünerek yemek pişiren Nick’in, bir davete götürmek üzere özene bezene hazırladığı domatesli et jölesi, son anda kristal bir kâse içinde mutfağın yerini boyladığında, cam kırıkları kendi üstüme başıma da sıçramış gibi irkildim ben, denizanası kıvamında kanlı bir bulamaç beyaz geceliğimde kalıcı lekeler bıraktı sanki.

Kitabın ilk dört bölümünde, bu sinematik üslubu dört ayrı karakterin ama hep üçüncü tekil şahsın ağzından geliştirmiş Klaussmann. Bu bölümlerde, karakterlerin gövdesine girmekten ziyade omzuna konuyor yazar; siz de hayata o karakterin zaviyesinden bakıyorsunuz bir süre; onun gördüklerini görüyor, görmediklerini görmüyorsunuz ama Klaussmann, dilini birinci tekil şahsa uydurmaması sayesinde zaman zaman kanatlanıp, bölümün “gizli özne”si olan karaktere dışarıdan bakmayı da deniyor.

Bölümler değiştikçe, bir gizli öznenin bıraktığı boşlukları bir başkasının tamamladığına tanık oluyoruz. Ama bazı boşluklar var ki, Klaussmann onlara hiç dokunmuyor. Her roman, nihayetinde yazarla okur arasında mahrem bir mukaveleden ibaret ve bu iki kişilik ilişkide kendi üzerine düşeni hakkıyla yerine getiren bir romancı, rüştünü biraz da okura bıraktığı hareket alanıyla ispatlıyor bence.

Hadi burada bir parantez açayım; 1962 doğumlu Fransız hekim ve romancı Laurent Seksik’in –Sosi Dolanoğlu’nun çevirisi/Can Yayınları’nın ağustos sürprizi— Les derniers jours de Stefan Zweig (Stefan Zweig’ın Son Günleri) kitabında Alman gazeteci Ernst Feder’in ağzından Zweig’a yaptığı övgüye getireyim sözü.

“Sen bir hikâye anlatmıyorsun” diyor Seksik, kelimeleri elmas gibi keserek konuştururken Feder’i, “Bir hikâye anlatmak için bir anlatıcı kullanıyorsun ve bu anlatıcı, itiraflarını dinleyen üçüncü bir kişiyle söyleşiyor… Bana göre, kitaplarının önemi, anlatıcı ile muhatabı arasındaki o ilişkinin sırrında yatıyor. Beni kahramandan çok, itirafları dinleyen o kişi büyülüyor, gölgede kalan ve asla yargılanmayan o varlık. Yazarların çoğunun aksine, sen romanlarının kahramanı değilsin, senin birinci tekil şahsın dünyadaki bedbahtlıkların hikâyesine duygudan âzâde bir şekilde maruz kalan o varlığın içinde geziniyor…”

Bence Klaussmann da yapıyor bunu; karakterlerin itiraflarını okurla birlikte bir köşeden dinlercesine yazıyor; anlatıcı değişirken, muhatap da değişiyor sanki; yazar biraz Nick, biraz Daisy, biraz Helena, biraz Hughes kılıyor sizi, romanın herkesi ve hiçkimsesi kılıyor.

Kitabın beşinci bölümünde ise yazının tonu pesleşiyor epey, koyulaşıyor; birinci tekil şahsın ağzından yazılmış bu yegâne bölümde bir “açık özne” var çünkü: Ed. Klaussmann’ın daha önce dört ayrı karakterin omzunun üzerinden yazarken, kenarından azıcık gösterse de, üzerini hep biraz örtülü bıraktığı sırlara ayrı ayrı vakıf olan, o sırların mânâsına tam olarak eremese bile kasvetini sürekli soluyan, hayattaki bütün hevesleri, “bazı insanların niye hiç sahici davranamadıkları” üzerine yaptığı o tuhaf araştırma gibi hep yarım kalan, bütün duygularını haddinden fazla demlendiren Ed… Ebeveynimizin yaralarıyla biteviye kanadığımız bu hayatın “ilâhi” de “âdil” de olmadığını bize hatırlatan, en az çalıların arasında bulduğu paramparça edilmiş kadın cesedi ve kalkıştığı aile içi cinayet kadar, herhangi birimiz ve hepimiz kadar masum, karanlık bir çocuk.

Kitabın son sayfalarında, 1969’un ekim ayında, artık konuşamayan, kıpırdayamayan ve hâlâ çok genç bir Ed’in aklında gezinip, teyzesi Nick, kuzeni Daisy, eniştesi Hughes ve annesi Helena’nın hikâyelerini nihayet birbirinin içinden geçen bütün halkalarıyla, tek tek çözüp, bir zincir gibi yeniden birleştirebildiğimizde, Ed’in “son”unu getiren karanlık merdiveni de, yine onun kelimeleriyle zihnimize yerleştiriyoruz. Duvarları naneli dondurma rengi bir hastane odasında, iki yıl önce teyzesini öldürmeye kalkıp eniştesi tarafından kötürüm bırakıldığı o geceyi hatırlıyor Ed: “Bir erkek, bir kadın ve karanlık bir merdiven. Orada olan biten, en dürüst haliyle aşktı, zira aynen yıllardır tahmin ettiğim gibi, zalim ve aniydi. Ve kalıcı bir hasar bıraktı.” Böyle diyor içinden ve Daisy’nin ona okuduğu Wallace Stevens şiirini düşünüyor sonra. Beyaz olmayan bütün gecelikleri düşünüyor.