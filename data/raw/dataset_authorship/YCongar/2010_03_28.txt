Dijital Devrim Ve Yazarın Kudreti

Narenciye canavarıydım ben. Çocukluğumun romanlarından belli... Dişlerimin arasındaki serin sulu meyveyi emerken, kucağımdaki kitabı da posasını çıkarırcasına okurdum. Gulliver’dan Tom Sawyer’a bütün kahramanlarım, Define Adası’ndan Arzın Merkezine Seyahat’a istisnasız bütün maceralarım, hâlâ portakal kokar. Ayaklarımı, kızgın radyatör dilimlerinin arasına sokardım okurken. Yediğim meyvenin kabukları radyatörün üzerinde kururdu. Hatırladıklarım değil sadece, o ilk kitaplarımın sarı lekeli sayfaları da aynı şeyi anlatıyor şimdi; çocukluğum uzun bir kış mevsimiymiş benim, öyle diyorlar. Veba’nın Dr. Rieux’sü ile Küçük Kadınlar’ın Jo’su yakın tanıklarıydı o uzun mevsimin; İnce Memed de, Devlet Ana da, David Copperfield de; hepsi portakal kokuyor. Daha sonraki, daha kısa, daha hızlı mevsimlerime eşlik eden kitapların kokularıysa farklı. Kâh kahve, kâh konyak lekeli onlar; benimle yatağa girdikleri, benimle uçağa bindikleri belli; sayfalarına sigara değmiş, deniz değmiş, şehir değmiş, anlaşılıyor. Birçoğunun ön sayfasına, seyyahlığımı tescil etmelerini istercesine, Kavaklıdere, Langwitz, Embankment, Ayaspaşa, Kuzguncuk, Arnavutköy, Georgetown, Alexandria diye bilumum mahallemin adını yazmışım. Birçoğunda, altını çizmeye değer cümleler bulmuşum. Bazısında, metnin kenarındaki boşluklara, hiç yazılmamış bir romanın cümlelerini karalamışım. Bazısında, kitabın benden önceki sahibinin aldığı notları, yazarın anlattıklarından daha büyük bir ilgiyle okumuşum. Hermann Hesse ile Thomas Mann’ın mektuplaşması mesela... Yıllar önce, bir sahaftan aldığım kitap, iki dev yazarın, aralarındaki büyük rekabete rağmen birbirlerine hissettirebildikleri saygı ve hayranlık kadar, sayfalarına mürekkepli kalemle “Knulp, c’est moi” yazıp Hesse’nin göçebe karakteriyle özdeşliğini ilan eden eski okuruna ilişkin hayallerimle de yer etmiş içimde.

Nostalji yeter, şimdi haberler

Bu uzun ve kişisel girizgâhtan sonra, sıra haberlerde... Yukarıdaki iç yolculuğunu, biraz da bu haberlerin bende uyandırdığı heyecanı doğru anlatabilmek için yaptım aslında. Olur ya, siz de benim gibi basılı kâğıtla ilişkisi, kağıttaki kelimelerden, o kelimelerin mana ve mesajından ibaret olmayan; kitapları birer hayvan, birer çocuk, birer sevgili gibi okşamaktan da, onları hoyratça lekeleyip eskitmekten de haz duyan; kitapların metinleri kadar metinlerinden bağımsız hikâyelerinden de etkilenen bir okursanız, kitaplarla ilişkinizi gözden geçirmenizin vaktidir. Basılı kâğıtla vedalaşma günümüz yaklaşıyor zira. Bundan 29 yıl önce dünyaya gelen “elektronik kitap” istisna değil, kural olma yolunda artık.

Bu hafta, Amazon Kindle, Sony Reader, Barnes and Noble Nook gibi özellikle Amerika ve Japonya’da çok popüler olan dokunmatik ekranlı elektronik kitap okuyucularına Apple’ın ürettiği yeni iPad’in de katılmasıyla, dijital yayıncılık âlemi büyük bir sıçramaya hazırlanıyor. Gutenberg Projesi müjdeyi verdi; 1971’de ilk elektronik kitap arşivini kuran ve halen dünyadaki en büyük bedava elektronik kitap kataloğu olma özelliği taşıyan Gutenberg, elindeki otuz bin eseri, iPad sahipleriyle ücretsiz paylaşmaya hazır; yani klasikler birkaç dokunuşta ekranımızda olacak...

Bir başka haber, dergicilik dünyasından. Ünlü yayıncı Condé Nast gidişata ayak uydurdu. İlk olarak kısaca GQ diye bildiğimiz Gentlemen’s Quarterly dergisi, nisanda iPad uyumlu bir dijital tablet olarak çıkacak karşımıza. Ardından, Vanity Fair temmuzda elektronikleşecek; Glamour ve en önemlisi New Yorker dergileri de, yaz sonundan itibaren ekrandan okunabilecek artık. Condé Nast şimdilik, bu dergilerin “matbaa” versiyonlarından tümden vazgeçmeyecek ama bence yakındır. Nitekim GQ’nun iPhone’a uyarlanmış versiyonu Amerika’da aralık ayında yedi bin adet satarak siftah yapmışken, ocakta satışını 15 bine çıkarmış.

Dijital yayıncılığın şahlanışına yazarlar da kayıtsız kalamıyor nitekim. Çok satan gerilim romanlarının yazarı David Baldacci, Amerika ve Britanya’da 20 nisanda piyasaya çıkacak olan yeni romanı Deliver Us From Evil (Bizi kötülüklerden arındır) için “enriched e-book” (zenginleştirilmiş elektronik kitap) dediği bir biçimde karar kıldığını açıkladı geçenlerde. Adı nükleer bombayı çağrıştırsa da, “dostane” bir kitap olacakmış bu; yazarın kitabın son haline dahil etmediği pasajlardan kitap hakkında uzun bir konuşma kaydına, Baldacci’yi yazarken gösteren videolardan kitap için çektiği fotoğraflara kadar birçok sürpriz olacakmış romanın tabletinde.

Benzer bir haber, hukuk dramlarının büyük ustası sayılan, kitapları 1989’dan bu yana toplam 250 milyon adet satan John Grisham’dan geldi. Bugüne dek “E-kitap mı, asla!” kampanyasının başını çeken yazar, 23 romanının da elektronik olarak piyasa sürülmesine nihayet izin verdi.

Haberleri kesiyorum ama son bir not: Uluslararası Dijital Yayıncılık Forumu’nun rakamlarına göre, Amerika’da 2009’un son çeyreğinde e-kitap satışlarından elde edilen gelir 56 milyon dolara ulaştı; bu rakam, bir yıl önce aynı dönemde 17 milyon doların biraz altındaydı. Paranın yönü, “elektronik” vesselam.

Herkes yayıncı, herkes yazar

Bundan 671 yıl önce Mainz’da ilk matbaayı kuran Gutenberg, dünyayı değiştirecek bir devrim başlattığını bilmiyordu sanırım. Ama bugün, bu uzun sakallı, çatık kaşlı onbeşinci yüzyıl beyefendisinin adını kullanan Proje, öncülüğünü yaptığı “elektronik” devrimin sadece yayın piyasasını değil, kitap okuma ve yazma deneyimini de kökten değiştireceğini biliyor. Peki bu devrim, edebiyat kültürünü, zevkini, yazarla okur arasındaki o görünmez ama çok kuvvetli ilişkiyi de değiştirecek mi? Devrimin sınırlarını bence en iyi çizenlerden biri Jason Epstein. New York Review of Books’un son sayısında mealen şöyle yazdı:

“Dijitizasyon, herkesin kendisini bir yayıncı olarak tanıtabileceği ve herkesin yazar olduğunu iddia edebileceği bir dünyayı mümkün kılıyor. Bu dünyada okurla kitap arasındaki geleneksel filtrelerin hepsi yok olup gidecek ve sadece o asıl, o nihai filtrenin hükmü sürecek. Bu filtre, insanın okunamaz olanı okuyamamasıdır. Keats’in bülbülüyle Mary teyzenin haikularının aynı elektronik uzayı paylaştığı bu sanal piyasada, neyin kalıcı olacağını sadece ve sadece yazarın yazdıklarını okutabilme kudreti belirleyecektir.”

Epstein’ın bu satırlarını, onun da yerden-tavana kitap kaplı odaları seven, sayfalarına dokunup notlar düşebildiği, lekeler bırakabildiği ciltlerden vazgeçmekte zorlanan bir “okur” olduğunu bilerek okuyun bence. Kâğıda, mürekkebe bunca tutkunken “dijitizasyon” denen telaffuzu bile zor o süreçten de heyecan duyabilen bir adamın, yeni devrimin kuracağı elektronik düzende, başta yayıncının marifeti olmak üzere, okurla yazar arasındaki bütün engellerin ortadan kalkacağını hatırlatması, benim gibi sizi de rahatlatabilir o zaman. Yazının kudretinin tek hükümran olacağı cesur yeni dünyaya “merhaba” derken, Epstein’ın, benim gibi eski kafalılar için yarattığı makineye de şükran duyabilirsiniz tabii. Adı, Espresso Book Machine... Otomatik kahve makinesine benzer bir kitap makinesi yani. Elinizdeki elektronik tableti alıp, kısa süre içinde, o tabletteki kitabın basılmış, ciltlenmiş halini geri veriyor. Size ise artık meşrebinize göre, bir portakal, bir kahve ya da bir kadeh şarap bulmak kalıyor.