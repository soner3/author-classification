Bir Zamanlar James Bond!..

Sinemaya girerken Ünal'a "Bir endişem var.. Atilla Dorsay bu filme 4 yıldız verdi" dedim.. Atilla'yla film zevklerimiz bir türlü uymaz ya..
Güldü Ünal..
Çıkarken "Haklıymışsın" dedi..
James Bond değil, "Bir zamanlar James Bond" izledik.. "Nuri Bilge Ceylan mı çekmiş acaba" diye meraklanmadan edemedim.. Öyle çıktı.. Bizim değil, onların Ceylan'ı.. Hayatında bir tek aksiyon filmi olmayan Sam Mendes'i nerden bulmuşlarsa artık..
"On dakika ara" ışıkları yandığında daha film başlamamıştı inanın..
James Bond nedir?..
Bir defa zeka.. Müthiş entrikalarla dolu bir casusluk savaşının içine girer ve düğümleri birer birer çözer.. Yakışıklı Bond ve onun efsaneleşen kızları, görüntü malzemesini tamamlar.. Yaratan İan Fleming ölünce, sinema da "Digital çekim"i keşfedip, insan oğlunun akıl edebildiği her sahneyi sanal olarak yaratmaya başlayınca, seyirci avı işi, aksiyon sahnelerine verildi.. Bond, Görevimiz Tehlike'nin Tom Cruise'u ile "Çılgın sahne" yarışına girdi.
Sonra..
Sonra işte bu.. Skyfall!.. Daha önce daniskaları çekilmiş bir iki aksiyon sahnesi.. İlkokul çocuklarının bile çözebilecekleri basit bir entrika..
Yani.. 143 dakikalık sıkıntı..
Film başlayalı bir hafta oldu.. Hemen herkes de yazdı.. Onun için bilmediğiniz pek bir şey kalmadı.. Ben bir iki not derledim, meraklısı için.
***

Skyfall Türkiye'de başladı.. Yani ilk sahneler bizde çekildi.. Adana'da haftalar.. Sonra İstanbul.. Bir ara Fethiye..
Türkiye'de film için çalışan Türk kadro beş yüzün üstünde.. 3 ay provaya yapılmış. Çekimler de 2 ay sürmüş.. 500 oyuncu 5 ayda, Türkiye'de 5 film çeker.. Öyle olunca, sandık ki, Kraliçe'nin casusu bu defa Türkiye'de.. Oysa tüm Türkiye sahneleri filmin başındaki 13 dakika..
500 oyuncu.. Beş ay.. 13 dakika için..
***

İstanbul sahneleri İan Fleming anısına sanki. Ünlü yazarın favori kentiydi İstanbul.. İlk Bond romanı Rusya'dan Sevgilerle de, İstanbul'da başlıyordu. Gene Sultanahmet'te..
Kalabalık Eminönü sahnelerini kazasız çekebilmek için yöre üç hafta kapatıldı. Her esnafa zararını karşılamaları için gün başına 750 lira verildi. Kapalıçarşı sahneleri, çarşının kapalı olduğu günlerde filme alındı. O sahnelerde görünen kalabalığın hepsi figüranlardı.
Açılış sahnesinin devamındaki tren üstündeki kavga Adana civarındaki Varda köprüsünde çekildi. Bu köprüyü Bağdat demiryolu projesinde Almanlar 11 yılda (1905- 16) inşa etmişlerdi.
Filmdeki Türk plajı sahnesi için Fethiye sahilleri kullanıldı. O kalabalıklardan uzak, egzotik sahili uzun aramalarla bulan yapımcılar çekim izni için, sahilin sahibi 613 kişi ile ayrı ayrı kira anlaşması yapmak zorunda kaldılar.
***

Filmde James Bond'un bira içmesi, klasik hayranlarını kızdırdı. Ama Bond'u oynayan Dainel Craig "Filmin maliyeti o kadar yüksekti ki, çekebilmek için sponsorlara muhtaçtık" dedi. İngiliz Gazeteleri Heineken'in Bond'a bira içirmek için 45 milyon dolar (Yaklaşık 80 milyon lira) ödediğini yazdılar. Filmde gördüğünüz her ürün, Coca Cola'dan, Omega saate, Vaioa dizüstü bilgisayarlardan, Sony telefonlara kadar her ama her şey büyük paralar karşılığı filme yerleştirildi. Dev bütçenin üçte biri, böyle karşılandı..
Giderseniz bu ürünleri arayarak ve kaçar paraya filme girdiğini tahmin ederek oyalanabilirsiniz!..