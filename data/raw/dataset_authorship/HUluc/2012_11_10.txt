Atatürk Böyle Anılır, İşte!..

Bu gece, tam da 10 Kasım'da, Frankfurt'ta, konser salonunu dolduranlar Atatürk'ün kurduğu Cumhuriyetin yarattığı çağdaş kuşakların dünyaca ünlü bir temsilcisini, Fazıl Say'ı alkışlayacaklar..
Alman eleştirmenlerin "Kültürlerarası köprü kuran büyüleyici piyanist" dedikleri Fazıl Say'ı..
Atatürk böyle anılır işte.. Ona layık olarak.. Onun kurduğu Cumhuriyeti yücelterek.. Dünyaya tanıtarak.. Dünyaya alkışlatarak..
Yarattığı eserlerle, Atasının işaret ettiği yönde, onun düşündüğü, onun yapılandırdığı Türkiye'nin, ona layık, ona aşık bir genci olarak, Batı'nın göbeğinde "İşte Atatürk Cumhuriyeti budur" diyerek, dedirterek..
Nasıl mutlu, nasıl gururluyum bugün.. Fazıl, benim ulusumun insanı.. Dahası..
Fazıl dostum, arkadaşım.. Yetmez mi?. "Fazıl Say Gecesi" adını taşıyor, konser..
Tümüyle öyle.. Fazıl çalacak, Fazıl'ın eserleri çalacak..
Yeni yapıtı Uzay Senfonisi'ni, Şef Howard Griffiths yönetimindeki, Salzburg Senfoni ile takviyeli Frankfurt Radyosu Senfoni Orkestrası, Almanya'da ilk kez seslendirecek. Theremin, daxophone ve vibratone gibi birçok yeni enstrümanla klasik orkestra anlayışına yeni bir bakış açısı getiriyor, gene Fazıl, Uzay Senfonisi ile...
Gene Fazıl'ın " Hezarfen Ney Konçertosu"nu, neyzen Burcu Karadağ seslendiriyor.
Unutulmaz "İstanbul Senfonisi" de programda..
Konuklar, Fazıl Say'ı da izleyecekler piyanosunun başında.. Beethoven'ın bir piyano Sonatını ve Chopin'in üç noktürnünü yorumlayacak.
Yarınki konserde Haba Quartett, Fazıl'ın, ünü dünyayı saran "Divorce/ Boşanma"sını seslendirecek. Ulvi Cemal Erkin'in "Piyanolu Beşli"sinde Fazıl'la kuartet birlikte çalacaklar. Fazıl ayrıca, Mozart ve Haydn'dan birer piyano sonatını solo olarak yorumlayacak.
Tüm biletleri tükenen bu konserleri, internet aracılığıyla ARTE Live Web ve Hr- Sinfonierorchester sitelerinden de canlı izleyebilirsiniz..
***

İnternet demişken, Sevgili Erol Yaraş'ın kurduğu İzmir İnternet Televizyonu Ben- TV'de de bir özel ve güzel Atatürk'ü anma programı var bugün.. Ve de bir harika sürpriz..
Volkan Konak ilk kez senfoni orkestrası eşliğinde söyleyecek. Şef İbrahim Yazıcı.. Ve de Kenan Işık şiirleriyle geceye katılıyor.
"İzmir Atatürk'ü Şarkı ve Şiirlerle Anıyor"u, İpad ve İphone'dan da izleyebilirsiniz.. BenTv'yi ücretsiz indirerek..