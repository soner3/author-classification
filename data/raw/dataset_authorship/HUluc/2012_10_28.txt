Genç Kalmanın Sırrını İster Misiniz?..

Monet Sergisi için kızkardeşim Serpil'le Emirgan Sabancı Müzesi'ne gittiğimiz gün (Siz hala gitmediniz mi yoksa?. Bakın bayram, tatil.. Fırsattan istifade İstanbul'a gelmişseniz, ilk gideceğiniz yer.. İnsan hayatında bir kere olacak bir fırsat ayağınıza kadar gelmiş) müze müdürü, bu harika sergiyi İstanbul'a getirme mucizesini başaran Dr. Nazan Ölçer'le sohbet ediyoruz.. (Ne uzun cümle oldu.. 46 kelime.. Meslek hayatımın ilk genel yayın müdürü, nur içinde yatsın, nasıl minnettarım Cihat Baban olsaydı "Bu ne kadar uzun cümle.. Millet nasıl okur, ağzına simit sokulmuş gibi, nefes nefese" diye fırçayı basar ve bıkmadan, usanmadan anlatırdı.. "Gazeteyi ilkokul çocukları da okur. Okumalı ki, gazete alışkanlıkları olsun. İlkokul öğrencisi 5 kelimeden fazla cümleyi algılayamaz.." Yazıyı baştan yazardık.. "Ağzına simit sokulmuş gibi.. Lafa bakar mısınız?.)
Bayram insanların en fazla anılara gömüldüğü günler..
Monet sergisi neler neler öğretmişti bana.. "Hem de bu yaşta" dedim.. "Bu yaşa kadar bilmediğim şeyleri öğrendim.."
"Öğrenmenin yaşı yok" dedi, Nazan Hanım..
"Yanlış ifade ettiniz" dedim.. "Öyle değil.."
Yüzünde hayret ifadesiyle baktı.. Binlik lafı nasıl yanlış söylemişti ki..
"O ifade yanlış" dedim.. "Öğrenmenin yaşı yok, değil.. 'Öğrenme yaşlanmayı durdurur, hatta gençleştirir' demeniz daha doğru olur.. Çünkü öğrenmeye devam ettiğiniz sürece de yaşlanmazsınız.. O zaman da yaşınız yok demektir, zaten!.."
Serpil de, Nazan Hanım da gülümsediler..
Hayır.. Sözlerim sadece felsefe, tasavvuf falan değil.. Bilimsel konuşuyorum..
İnsan niye yaşlanır?. Hücreler yenilenmelerini durdurdukları için.. Yaşa en hızla mağlup olanlar da beyin hücreleridir.. Onlar yenilenmez olunca, kafa gerilemeye başlar, hatta durur.. Beyin hücrelerinin yenilenmez olmasını geciktirmek, onlara devamlı idman yaptırmakla mümkün.. Tıp, son zamanlarda "Çapraz bilmece çözün" demiyor mu?. Nedir çapraz bilmece çözmek..
Beyin antrenmanı..
Bir defa bulmak için zorluyorsunuz bilmeceleri.. İkincisi, asıl önemlisi.. Bulamıyorsanız, bilmiyorsunuz demektir.. O zaman aramaya başlıyor ve öğreniyorsunuz, "Efelek"in "Labada", ikisinin birden ıspanağa benzer bir ot olduğunu..
Öğrenmek insanın beynini yenileyen, beynin devamlı genç kalmasını sağlayan en güzel, en kolay ve de en keyifli tedavi şekli.
Öğrenin ve beyninizi tazeleyin.. Her saatte, her fırsatta öğrenin, yeni bir şeyler öğrenin.. Öğrenmeyi beklemeyin. Kendinize öğrenme fırsatı yaratın..
Okuyun öğrenin.. Gidin öğrenin.. Gezin öğrenin.. Bakın, gezin, görün öğrenin..
Monet sergisine gidin. Sergiyi gezin, videoları izleyin.. Serginin kitabını alın okuyun.. Bakın neler neler öğreneceksiniz?.
Hayır, Monet hakkında, resim hakkında değil..
Hayat hakkında.. Kendiniz hakkında.. Kendi yaşamınız hakkında..
Çıkarken ne kadar gençleştiğinizi hissetmezseniz, kalemimi kırarım!..