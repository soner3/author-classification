Fethullah Gülen’le Tayyip Erdoğan...

Fethullah Gülen Hocaefendi acaba kibir, Kürt sorunu, Suriye ve İsrail gibi konularda Başbakan Erdoğan’la ilgili olarak ne düşünüyor olabilir?

Yeni Şafak gazetesinde geçen hafta Yusuf Kaplan’ın bir yazısını (12 Ekim) okudum.
İlginçti.
Amerika’da, Pennsylvania’da bir grup gazeteciyle birlikte Fethullah Gülen Hocaefendi’ye yaptıkları bir ziyaretten edindiği izlenimleri aktarıyordu.
Hocaefendi, anlaşılan, daha çok yazılmaması kaydıyla konuşmuş.
Belki de, Tayyip Erdoğan ve güncel siyasetle ilgili düşüncelerini satır aralarında yansıtmaya özen göstermiş.
Olabilir.
Örneğin kibir konusuna değinmiş. Ama değinirken herhangi bir isim zikretmiş değil.
Fakat Hocaefendi’nin aşağıdaki sözlerini okurken, insanın aklına ister istemez Tayyip Erdoğan’la bir ilinti var mı, yok mu sorusu takılıyor.
Yusuf Kaplan’ın yazısından:
“Ve tane tane konuşmaya başlıyor. İlk kurduğu cümleler, ‘Müslümanların meşveretle, istişareyle halledemeyeceği hiçbir mesele yok. Müslümanlar, meşvereti yitirdikleri zaman, dünyaları çöktü,’ şeklinde oluyor. Sonra, kibir‘den, kibrin insanları nasıl derin uçurumların eşiğine sürüklediğinden bahsediyor.”
Hocaefendi, kibir meselesinden sonra sözü ‘Kürt sorunu’na getirmiş.
Dikkatli bir dille konuşmuş.
Ama yine Erdoğan iktidarına karşı eleştirel bir hava damga vurmuş sözlerine.
Aynen şöyle diyor:   
“Beş yıl önce Kürt meselesi konusunda bölge halkıyla bütünleşmeyi, hemdert olmayı, insanlarımızın gönüllerini fethetmeyi sağlayacak bir öneride bulunduk hükümetimize. Bu öneriler dikkate alınmış olsaydı, mesele, Allah-u a’lem, bu noktalara gelmeyebilirdi.”
Şöyle devam etmiş:
“Zaman, kırıp-dökme, yakıp-yıkma zamanı değil. Bir Mevlânâ, bir Yunus, bir Yesevî gibi gönülleri fethetme zamanı. Husûmetleri, nefretleri kaşıma, celbetme zamanı değil. Ateşe körükle gitmemek lazım. Meselelere ve insanlara sevgiyle, şefkatle, hizmet aşkı ve şevkiyle yaklaşılmalı,’ diyor.”
Hoca-efendi’nin sözleri çok açık. Geçmişte kendi önerilerinin iktidar katında kabul görmediğini, Başbakan Erdoğan’ın Kürt sorununa ilişkin mevcut politikalarını doğru bulmadığını itinalı bir üslupla belirtmekten kaçınmıyor.
Fethullah Gülen Hocaefendi acaba Türkiye’den gelen gazeteci grubuyla Ak Parti hükümetinin Suriye politikasını, İsrail’le ilişkilerini gündeme getirdi mi?
Bilemiyorum.
Ama aksini de düşünemiyorum.
Benim edindiğim izlenimler öyle ki, Hocaefendi bu iki konuda eleştirel bir tutum benimsemiş durumda.
Mavi Marmara sonrası İsrail’e karşı Türkiye’nin daha temkinli bir tavır almasının doğru olacağını belirtmiş, Başbakan Erdoğan ise tam aksi bir yola sapmıştı.
Suriye’ye gelince...
Hocaefendi, izleyebildiğim kadarıyla, Türkiye’nin bugünkü Suriye politikasına da mesafeli duruyor.
Başlangıçta olumlu bulduğu Suriye politikasının şimdilerde Türkiye’yle birlikte bölgenin de başını belaya sokabileceğini düşündüğü söylenebilir.
Ali Bulaç, üç gün Zaman’daki köşesinde Suriye’de hatalar başlığını taşıyan üç yazı yazdı.
İlgiyle okudum.
Ali Bulaç, hükümetin inanılmaz hatalar yaptığına işaret ettiği bir yazısında, ‘silahlı mücadele’nin yanlışlığını belirttikten sonra, şöyle bir paragrafa da yer veriyordu:
“Kişiselleştirilmiş dış politika yürümez. İsrail’de ‘Ya Netanyahu gidecek, ya gidecek!’ Suriye’de ‘Ya Esed gidecek, ya gidecek!’ Bu akıllıca değil.” (15 Ekim tarihli Zaman’dan)
Ali Bulaç Erdoğan’ı eleştiriyor. Bu sözleri, Hocaefendi’nin hissiyatını da yansıtıyor olabilir mi?
Bilmiyorum.
Ama Fethullah Gülen Hocaefendi’nin de, Yusuf Kaplan’la Ali Bulaç’ın yazılarının muhtevasına, kibir meselesi dahil, pek öyle itiraz edeceğine ihtimal veremiyorum.