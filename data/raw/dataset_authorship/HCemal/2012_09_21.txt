Enseyi Karartmayın, İyi Yoldayız!

Galatasaray’ın daha iyiye gideceği konusunda kuşkum yok. Futbolcularımızın form grafiğinin gitgide yükseleceğine inanıyorum. Topçularımızın kendilerine güvenleri de artacak, daha çok tecrübe kazanacaklar ve Fatih Hoca gayet iyi bildiği eksiği gediği kapatmanın bir yolunu bulacaktır. Ve Avrupa yolculuğumuz uzun olacak. Evet, çıtamız yükseldi. Biz bu Manchester United’i Arena’da geçer ve Devler Ligi’nde ilk 16’ya kalırız. Enseyi karartma HC!

MANCHESTER

Günaydın hüzün!  İyi bir taraftarsan, yenilginin sabahına böyle uyanırsın, içinde bir sızıyla.
Hele bir de haksız bir yenilgiyse, hüzün ve sızı daha uzun sürebilir.
Sanki içinde bir yerlerde ince bir yara açılmıştır, için için işleyen...
Dün de öyleydi.
Kül rengi bir sabaha uyandım.
Berbat bir hava, soğuk.
Şakır şakır yağmur yağıyor.
Bulabildiğim bütün İngiliz gazetelerinde Manchester United-Galatasaray maçını okumaya başladım. Yorumlar genellikle benim duygularıma da tercüman oluyor.
Canım gerçekten sıkkın.
Hep aynı şeyler geçiyor içimden.
Yazık değil mi?
Daha maçın birinci dakikasında, Umut’un sakatlandığı pozisyonda, hakem mutlak bir penaltımızı nasıl yedi, olacak şey miydi?
Amrabat’ın şutu direk yerine gol olamaz mıydı?
Ya Hamit’in direğin dibinde bomba gibi patlayan o volesi...
Hamit’in enfes ortasına Selçuk’un vurduğu kurnaz kafa şutu, direği sıyıracağına ağlarla bulaşamaz mıydı?..
Hayaller Sahnesi’nde tam perde kapanırken önce Burak’ın, özellikle de Emre Çolak’ın üst üste volelerinden biri gol olamaz mıydı?..
Maçın sonunda Aydın’ın on sekiz içinde düşürülmesi de penaltı kokmuyor muydu?
Günaydın hüzün, işte bunlar için.
Hiç olmazsa bir puan hakkımızdı.
İngiliz yorumcular da Cimbom’un bu hakkını genellikle teslim ediyorlar. Manchester United’i 1-0’lık bu galibiyetten dolayı göklere çıkarmıyorlar. Hatta hayal kırıklığı belirtenlere de rastlanıyor.
Şurası bir gerçek.
Manchester United bizden daha iyi bir takım. Tek tek bireysel yetenekler ve takım oyunu olarak bize epeyce ağır basıyorlar.
Top organizasyonu ve çabuklukta bize fark attılar. Çok kolay pozisyon yarattılar. Bir anda savunmamızın arkasına sarkıverdiler.
İlk yarıda sol tarafımızı neredeyse koridora çevirdiler. Golü de yediğimiz ilk 10 dakikada bizi, özellikle savunmamızı fena dağıttılar.
Ama sonra oyunu dengeledik.
Zaman zaman çok sıkıştırdık Kırmızı Şeytanları. Savunmaları pek öyle ahım şahım değildi.
Melo hazır, Selçuk gününde olsaydı, Burak’la Elmander biraz daha etkili oynayabilselerdi... Son topları daha iyi kullansaydık... Tabii biraz da şansımız yaver gitseydi...
Artık uzatmak içimden gelmiyor.
Galatasaray’ın daha iyiye gideceği konusunda kuşkum yok. Futbolcularımızın form grafiğinin gitgide yükseleceğine inanıyorum.
Topçularımızın kendilerine güvenleri de artacak, daha çok tecrübe kazanacaklar ve Fatih Hoca gayet iyi bildiği eksiği gediği kapatmanın bir yolunu bulacaktır.
Ve Avrupa yolculuğumuz uzun olacak.
Şöyle bir düşünün.
Galatasaray olarak bir yılda nereden nereye geldik?
Gökmen Özdemir’in yanıtı:
“Bir senede ne çok şey değişti. Old Trafford’da Devler Ligi’nin açılış maçını Manchester United’e karşı oynuyoruz ve 1-0’lık yenilgiyle içimizi karalar bağlayabiliyor. Bir yılda nereden nereye geldiğimizi unutmayalım, biraz ayıp oluyor.”
Evet, çıtamız yükseldi.
Biz bu Manchester United’i Arena’da geçer ve Devler Ligi’nde ilk 16’ya kalırız.
Enseyi karartma HC!