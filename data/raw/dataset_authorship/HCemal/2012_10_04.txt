Alex Olayı Üzerine Bir Galatasaraylının Duyguları...

Damardan Galatasaraylıyım. Ama aynı zamanda iyi ki futbol var, güzel oyun var diyen bir futbolseverim. Beni hep tedirgin etse de, korkutsa da Alex’i seyretmekten her zaman keyif aldım. Bu yüzden Fenerbahçe taraftarlarının duygularını çok iyi anlıyorum.

Bizim ceza sahamıza yakın yerlerde Alex ne zaman topla buluşsa yüreğim ağzıma gelirdi.

 

Ben bir Galatasaraylı’yım, damardan bir Cimbom taraftarı. Günün birinde, Alex de Souza hakkında yazı yazacağım hiç aklıma gelmezdi.
Biliyorum, şimdi bu yazının özellikle Fenerli dostlar arasında nasıl karşılanacağını...
Fenerbahçe’deki büyük yangının altına bir kütük atmaktan, ‘Fener düşmanlığı’na kadar varan yorumlara kaynaklık edeceğinin farkındayım böyle bir yazının.
Ama yine de yazıyorum.
Çünkü böylesi yorumlar gerçeği yansıtmaktan çok uzak...
Yıllardır neredeyse her Allah’ın günü siyasetçiler hakkında yazarken, ‘Alex olayı’na ilişkin duygu ve düşüncelerimi kendime saklamak istemedim.
Alex, büyük futbolcuydu.
Bir efsaneydi.
Beni hep tedirgin etti.
Hatta ara sıra korkuttu.
Sarıkırmızılı bir taraftar olarak kendisinden hoşlanmadım.
Ama her zaman takdir ettim.
Alex, ne zaman bizim ceza sahamıza yakın yerlerde topla buluşsa, yüreğim ağzıma gelirdi.
Şimdi araya lokum gibi bir pas atacak... Şimdi şeytani birkaç çalımla on sekize girip bizim savunmayı dağıtacak... Şimdi bir vole çıkaracak, şimdi bir kafa çakacak... Şimdi duran topu ampul gibi doksana takacak, kalemizin tozunu alacak...
Hep böylesine duygular içinde kıvranır dururdum, Alex’in ayağına ne zaman top gelse...
Şimdi bir tilkilik yapacak...
Şimdi yılan gibi süzülerek bizim on sekize girecek...
Bizim maçlarda, Fenerbahçe ne zaman ceza sahamızın üstünde veya yakınında serbest vuruş kazansa, avazım çıktığı kadar bağırırdım o faulü yapan bizim topçumuza.
Alex topu dikip gerilmeye ve gözlerini kurt gibi kısarak, bizim barajdaki en uygun boşluğu aramaya başladığında yüreğim güm güm çarpardı.
Çünkü Alex, serbest vuruşlarda, topu iğne deliğinden geçirip ağlarla buluşturmayı çocuk oyuncağı haline getirmişti.
Hele o Arena’daki maç aklımdan hâlâ çıkmıyor.
Büyük umutlarla gitmiştim, Arena’daki Fenerbahçe’yle oynayacağımız ilk maça. Şeytanın bacağını bu kez kıracağımıza olan inancım tamdı.
Hatta 1-0 da öne geçmiştik.
Ama sonuç tam bir hayal kırıklığı olmuştu. Arena’daki Fener’le o ilk maçı biz Galatasaraylılara zehir eden de Alex’ten başkası değildi.
Damardan Galatasaraylıyım.
Ama aynı zamanda iyi ki futbol var, güzel oyun var diyen bir futbolseverim.
İşte bu nedenle de Alex’i seyretmekten her zaman keyif aldım.
Alex de Souza’yı yaşayan efsane olarak gören, bu yüzden o daha yaşarken, o daha yeşil sahalarda top koştururken heykelini diken vefalı Fenerbahçe taraftarlarının duygularını çok iyi anlıyorum.
344 maç...
172 gol...
136 asist...
8 kez hat-trick...
3 süper lig şampiyonluğu...
2 kez gol kralı olan ilk ve tek yabancı...
Fenerbahçe formasını en çok giyen yabancı...
61 Avrupa maçında 15 gol...
22 derbi maçı golü...
Süper ligde 61 farklı takıma gol...
Böylesine bir kariyer, bir futbolcuyu elbette yaşayan efsane haline getirir.
Böyle bir futbol efsanesini, heykeli dikildikten iki hafta sonra kapının önüne koymak...
Yazıktır, ayıptır.
Bu kadar vefasızlık olmaz.
Neden bu kadar hoyrat olabiliyoruz?..
Damardan bir Fenerbahçeli geçen gün Aykut Kocaman’a şu mesajı göndermiş:
“Başkan Ali Şen, seni ve Oğuz’u Fenerbahçe’den uzaklaştırdığı zaman ne hissettiysem, şimdi de Alex olayında aynı duygular içindeyim. Seyretmekten her zaman büyük keyif aldığım Alex de Souza’yı böyle göndermek Fenerbahçe’ye yakıştı mı?”