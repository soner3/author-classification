Referandum Ve ‘Uzun Hikâye’

MAHALLİ seçimlerin öne alınmasına ilişkin anayasa değişikliğinin referanduma takılması basit bir olay değildir, ciddi bir sorunumuzun dışa vurumudur.

Evvela, Sayın Cumhurbaşkanı bunu Meclis’e iade etmeli, anlamsız bir referanduma meydan vermemelidir. Eğiliminin de o yönde olduğu söyleniyor.

Cumhurbaşkanı iade ederse, AKP ve MHP, bu defa gerekli olan 367’yi bularak önergeyi referandumsuz geçirebilirler mi? Bu mümkün...

Meclis’e mazeretli olarak gelmemiş vekillerin gelmesiyle referandum sorunu çözülebilir.

Fakat çözümü zor asıl büyük sorunumuz, siyasi kültürümüzün çatışmacı olmasıdır.

Kavga ve uzlaşma

2014’ün mart ayında yerel seçimler, ağustos ayında cumhurbaşkanlığı seçimleri var. AKP ve MHP yerel seçimleri 2013’ün 27 Ekim’ine çekmek için anayasa değişikliğinde anlaşmışlardı...

Fakat 8 fire çıktı ve ‘referandum’a takıldı.

Anayasa değişiklikleri gizli oyla yapılır. Parti liderleri vekillerin oylarını kontrol edemezler. İşte 8 milletvekili bilinçli olarak “boş, geçersiz, çekimser” oy kullandılar, gerekli sayı bulunamadı.

Partiler arası ilişkiler, gelişmiş ülkelerdeki gibi normal bir rekabet düzeyinde olsaydı, yerel seçimleri öne alma teklifi, Meclis’te çok daha büyük destek görür, “referandum arızası” çıkmazdı, değil mi?

Böylesine makul bir teklifi desteklemediği için CHP’yi eleştirmek elbette mümkündür ama temeldeki sorun, siyasetimizin makul uzlaşmalara bile meydan vermeyecek kadar kutuplaşmış olmasıdır!

Fransız siyaset bilimci Raymond Aron’un 1950’lerde Fransız siyasi kültürüne yönelttiği en önemli eleştiri, “teknik sorunların bile politize edilerek kavga konusu yapılması, uzlaşmanın zorlaştırılması” idi. Bizde de yüz yıldır böyle!

Gerilimi düşürmek ve işbirliği ikimi yaratmak için en çok özen göstermesi gereken iktidardır, çünkü ülkeyi yönetme sorumluluğu ona aittir.

Siyasette rekabeti kavgaya dönüştürmekten sakınmak, sadece bir zarafet meselesi değildir; “demokratik akıl” tarafından asırların tecrübesiyle varılmış pratik ve zaruri bir ihtiyaçtır.

Kimsenin istemediği halde karşımıza çıkıveren “referandum arızasından” asıl alınması gereken ders budur.

‘Uzun hikâye’

BU filmin galasına gidemedim, cumartesi günü eşimle birlikte sinemada seyrettik, çok beğendik. Osman Sınav’ın bu filmini herkese tavsiye ederim.

Film, değerli hikâyecilerimizden Mustafa Kutlu’nun aynı adı taşıyan eserinden uyarlanmış. Balkan göçmeni “Sosyalist Ali” çevresinde gördüğü haksızlıklara karşı çıkıyor... Durgun “kasaba hayatı”na yenilik getiriyor. Savcı, hâkim, belediye reisi, zabıta gibi kasabanın egemenleriyle çatışıyor... Hapse atılıyor.

Hâkim ve savcılara özellikle tavsiye ederim bu filmi.

Filmde çok kuvvetli iki “aşk”ın ve duygulu “aile bağları”nın bulunması olayların akışına muazzam bir insani sıcaklık kazandırmış.

Unutmayacağım filmlerden biri... Teşekkürler Osman Sınav.

Mustafa Kutlu’ya saygı

“Uzun Hikâye”nin yazarı Mustafa Kutlu, çok saygı duyduğum bir düşünür ve hikâye yazarıdır. En güzel ve en uzun hikâyesidir bu.

En başarılı hikâyecilerimizden biri olan Kutlu’nun bir özelliği de “Nurettin Topçu felsefesi”yle ilgisidir.

“Uzun Hikâye”de Kenan İmirzalıoğlu’nun başarıyla canlandırdığı “Sosyalist Ali” siyasi devrim peşinde koşan asık suratlı bir fanatik değil... Cuma namazlarını kaçırmayan, çevresindeki haksızlık ve baskılarla mücadele eden, güler yüzlü bir âşık, şefkatli bir aile babasıdır.

İçimi çektim, keşke merhum Nurettin Topçu hocamız da görseydi diye...