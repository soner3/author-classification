Suriye Mesajı Aldı Ama!..

Başkent yine diken üstünde.
Suriye'nin önceki günkü top saldırısı nedeniyle 5 kişinin ölümü 10 kişinin de yaralanması Türkiye'yi alarma geçirdi.

Gece yarılarına kadar süren, dün sabah da erken saatlerde Genelkurmay, MİT ve Dışişleri bürokratlarının katılımıyla devam eden toplantılarda gelinen durum ve bundan sonra ne yapılacağı masaya yatırıldı.
Özetlemek gerekirse başkentin havası şöyle:

Öncelikle Suriye'nin Türkiye'ye yönelik ilk top ya da havan saldırısı bu değil. 20 Eylül'den bu yana muhtelif defalar küçük çaplı ihlaller oldu. Türkiye angajman kuralları değiştiği için de bu mermilere her defasında misliyle cevap verdi.

Ayrıca iki kez de nota verip uyardı.

Kaza değil kasıt var

Ancak önceki günkü saldırı birçok yönüyle öncekilerden farklı değerlendiriliyor. Çünkü saldırının kaza ile olmadığı yönünde kesin bilgiler var. Diplomatik kaynaklara göre top mermisinin çıktığı batarya radar ile tespit edildi. Ayrıca 'canlı istihbarat' kaynakları da anbean gelişmelerden haberdar ettiler.
Yani merminin kaza ile düşmediği kesin.

Bunun üzerine hemen ve misliyle cevap verildi. Sabah saatlerine kadar aralıklı olarak süren bu misillemelerde 'tüm hedeflerin vurulduğu' resmen doğrulandı. Hatta Akçakale'ye yönelik saldırının yapıldığı Esed birliklerinin tamamen imha edildiği de sır değil.

Bir yandan da BM ve NATO nezdinde diplomatik girişimler yapıldı.
Önceki gece yapılan tüm temaslarda 'Suriye meselesinin artık komşuları da tehdit eden bölgesel bir sorun haline geldiği' anlatıldı.

Bu arada şunu da hatırlatalım.
Davutoğlu gerek BM'de gerekse de NATO'da sık sık bilgilendirme yaptığı için söz konusu kuruluşlar daha önce pek rastlamadığımız şekilde hızlı refleks gösterdiler.
Önceki gece NATO ve BM'den gelen kınamalar 'kelimesi kelimesine Türkiye'nin beklentilerine göre' çıktı.
Başkentin güvenlik bürokrasisinden edindiğim izlenime göre misilleme atışlarında Suriye ordusu ağır kayıp verdi.

Hatta topçu atışları sonrasında birliklerini daha güneye çektiler.
Bu arada ilginç ayrıntılardan birisi de şu: Özgür Suriye Ordusu, Türk topçusunun misilleme atışları sırasında fırsattan istifade karşı saldırıya geçti.

Öte yandan sınıra hayli uzak İdlib gibi şehirlerin vurulduğu iddiası ise yalanlanıyor. Diplomatik kaynaklar "bizim derdimiz Esed ordusuyla savaşmak değil. Bize yönelik tehdidi bertaraf etmek" diyorlar.
Cephe ve diplomasi boyutunda bunlar yaşanırken dün TBMM tarihi günlerinden birini daha yaşadı. Hükümetin getirdiği Suriye tezkeresi için CHP ve BDP'den sert muhalefet geldi.

CHP heyeti bunu savaş tezkeresi olarak tanımlayıp iktidarı 'taşeron' olmakla suçlarken AK Parti cephesinde ise 'Suriye'nin bile kabul ettiği saldırıyı muhalefetin inkâr etmesine' tepki vardı.

MHP ise bu tip konularda tutarlı tavrını sürdürdü. 'Milli bir meseledir' deyip tezkereye destek oldu.
Hükümet cephesi tezkerenin bir formalite olduğu görüşünde.
'Türkiye'nin kararlılığını göstermek için bu tür bir tezkerenin hazırlandığını, bugünden yarına savaşa gidilmeyeceğini' söylüyorlar.

Başbakan Başdanışmanı Yalçın Akdoğan "Caydırıcılığımızı gösterdik, herkes alması gereken dersi aldı" derken Suriye'nin dersi aldığı Rusya üzerinden gönderilen "bir daha olmayacak" açıklamasından görüldü.
Tabii bu aşamada şu da haklı bir soru: Esed'in hangi sözüne güveneceğiz?
Doğrudur, Esed bugüne kadar bol bol söz verdi ama hiçbirini tutmadı. Ancak bu kez durum farklı çünkü hiçbir ülke böyle bir saldırıya duyarsız kalamaz, hiçbir uluslararası kurum da kulaklarını tıkayamaz.
Son günlerin özeti bu şekilde.

Tuzağı görmek şart

Peki bu saldırı ne anlama geliyor ve Türkiye ne yapmalı?
Olayların başından bu yana Türkiye'yi kontrolsüz bir şekilde Suriye'ye sokmak isteyen hayli geniş bir koalisyonun olduğu ortada.

Hatta Batılı birçok müttefikimiz 'yürüyün arkanızdayız' diyor.
Fakat Ankara tuzağı gördüğü için ilk andan bu yana devreye BM ve Arap Ligi'nin girmesi için çalışıyor.
Bugüne kadar kısmen de başarılı oldu.

Önce uçağımızın düşürülmesi sonrasında da top saldırısı ile hem içeride hem dışarıda muhtelif çevreler savaş çığırtkanlığına başladı.

Oysa unutmamak gerekirki savaşa girmek hiçbir şeyi çözmeyeceği gibi bölgesel bir felaketi de beraberinde getirir.
O yüzden, bütün tahriklere rağmen soğukkanlılığımızı koruyarak, uluslararası kurulları harekete geçirip BM ya da NATO eliyle sorunu çözmek zorundayız.
Neyse ki hükümet cephesi Türkiye'ye kurulan tuzağın farkında ve temkinli adımlar atıyor.