Bayramda Felaketin Eşiğinden Dönmüşüz

PKK'nın son Antep saldırısı medya açısından da bir nevi turnusol işlevi gördü.
Bir kısım kalemler Gaziantep patlamasını PKK'ya bulaştırmamak için hiç olmadığı kadar mesai harcıyor.
Onlara göre bu işin arkasında El Kaide bağlantılı örgütler var. Bu tezlerini ispatlamak için de İstanbul patlamalarından tutun da Afganistan'a kadar yol bile yaptılar. Hatta imkan bulsalar 'PKK yapmadı biz yaptık' bile diyecekler.

Bir diğer grup ise tam kara mizah örneği.

Onlara göre PKK dünyanın en hümanist örgütü. Dağlara da zaten mecbur oldukları için çıktılar!

Ne hikmetse siyaset kurumunun da itibar ettiği bu çevrelere göre bugün gelinen nokta 'güvenlikçi politikaların' bir sonucu. Yani onlara göre 'örgüt kan dökmeyi filan düşünmüyordu ama devlet doksanlardaki gibi vurup kırmaya başlayınca PKK da çaresiz silaha sarıldı!'

Aynı çevrelerin Ergenekon'a ve Balyoz'a da fasa fiso deyip işi sulandırmak için fazla mesai yaptıklarını hatırlamakta fayda var.

Daha önce defalarca yazdık çizdik.

Her defasında PKK ve Öcalan bizi haklı çıkardı ama bazılarının içinde kalan devrimcilik aşkı gerçekleri görmelerine izin vermiyor.

PKK kendi yol haritası ve ajandası olan bir örgüt.

Üstelik ajandası öyle gizli kapaklı filan değil. Öcalan'ın avukatlar üzerinden yolladığı mesajlar, Kandil'in açıklamaları ve yakalanan PKK'lıların ifadeleri yapılmak isteneni bütün boyutlarıyla ortaya koyuyor.
Dün gazetemizde Yeşiltaş Karakolu'na saldıran grupta yer alan ve daha sonra yaralı olarak yakalanan Celal Gevar kod adlı A.A'nın ifadelerinden bir bölüm yayınladık.

Başkentte 'PKK bırakmaya razı, Kuzey Irak'ta silahların nasıl bırakılacağı' konuşuluyor türü senaryolar dolaştırılırken örgütün bombaları nasıl hazırladığını, bombacıları nasıl yetiştirdiğini birinci elden anlatıyor.

Yani Karayılan'ın barış türküleri söylediği günlerde bugünlerin hazırlıkları yapılmış.

PKK korucu sistemi kurmayı hedefliyor

Örgüt KCK operasyonları sonrasında sokakları hareketlendirme yeteneğini -geçici de olsa- kaybetti. Bu yüzden zamanında operasyon yapılmayan bölgelerde sayıca çoğalıp askeri birliklere ve polise saldırıyor.
Şemdinli bu açıdan önemli.

Bir yandan da Şemdinli kırsalında örgüte müzahir köylerde halkı silahlandırmaya çalışıyor. Bazı köylüler silahları almayı reddettiği için başka şehirlere göç etti. Hatta Kuzey Irak'a taşınan aileler bile var.
Burada örgütün amacı bir nevi kendine bağlı korucu sistemi kurmak.

Öbür yandan da Gaziantep saldırısında olduğu gibi bombalı eylemlerle Türk baharını başlatmak istiyor. Sokağa dökülemeyen Kürtler'e karşı tahrik edilen, damarına basılan Türkler'in BDP'lilere, Kürtler'e karşı eyleme geçmesi arzulanıyor.

BDP'lilerin, PKK'lıların sinir bozucu açıklamaları daha çok Türk sokağını hedef alıyor.
Bu aşamada önemli bir ayrıntıyı da not düşmekte fayda var.

Sokakları harekete geçirme noktasında başka örgütlenmelerin uyuyan yeraltı hücreleri ile işbirliği olursa da şaşırmamak lazım. Özellikle kaşımaya müsait Mersin, Adapazarı gibi yerlerde istenmeyen olaylar olabilir.

Buralar daha önce test edildi ve sinir uçlarının canlı olduğu görüldü.

Antep saldırısını 5'e katlayacaklardı

Gelelim işin can alacı bir başka boyutuna. Tehlike bertaraf edildiği için genel hatları ile ifade edilebilir.
PKK bayram günü aynı anda 5 şehirde birden eylem yapıp Türkiye'yi cehenneme çevirmeyi planlıyordu.

Bombalı araçlardan biri bayramdan birkaç gün önce Şanlıurfa'da yakalandı. Aynı günlerde ülkenin başka yerlerinde de kamuoyuyla paylaşılmayan başka operasyonlar oldu.

Polisin titiz çalışması sonucu 3 bombalı saldırı girişimi de son anda önlendi.

Şöyle bir düşünelim. Bayram günü Antalya'da, Urfa'da, İzmir Çeşme'de ve İstanbul Sultanahmet'te bombalar patlasaydı ne olurdu?

Örgüt şunu biliyor ve hedefine koydu. Silahla devleti yenemeyeceğini, tekrar müzakere masasına oturtamayacağını biliyor.

Bu yüzden halkı psikolojik olarak yıldırmak ve 'tamam silahlar sussun da ne olursa olsun' noktasına getirmek zorunda. Her yerde bombaların patladığı, her gün onlarca şehit cenazesinin kalktığı bir ortamda devletten resmen 'silah bırakma teklifinin gelmesini' istiyor.

Tabii böyle bir psikolojik üstünlükle oturacağı masadan 'anahtar teslimi kürdistan' alacağından da emin.
Önümüzde yaklaşık iki aylık bir süre var. PKK kış üstlenmesine çekilmeden önce bu periyodu maksimum eylemsellikle geçirmek isteyecektir.

30 Ağustos'la birlikte yeni görevlerine başlayan komuta kademesine çok iş düşüyor.