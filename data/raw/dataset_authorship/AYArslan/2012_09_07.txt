Pisipisine Ölümler Ve AK Parti'nin BDP İle İmtihanı

Analizlerine güvendiğim çevrelerin '2012'nin Türkiye ve bölge için zor geçeceği' yönündeki yorumlarını dinlerken 'ne kadar zor olabilir ki' demiştim.
Ne de olsa ülke içinde terörün, çetelerin, çatışmaların kol gezdiği; başta komşularımız olmak üzere bölgemizde savaşların eksik olmadığı bir ülkede gazetecilik yaptığımız için 'şerbetli' sayılırdık.

Ama içinde bulunduğumuz tabloya bakınca 'az bile demişler' demem lazım.

Şu hale bakar mısınız?

Terör belası yüzünden her gün şehit haberleri gelirken Afyon'da cephanelik patlıyor ve 25 askerimiz şehit oluyor. Yetmiyor aynı gün mültecileri taşıyan bir gemi batıyor ve 30'a yakını çocuk olmak üzere 60 civarında insan hayatını kaybediyor.

Afyon'daki patlama neresinden bakarsanız bakın facia. 25 asker feci şekilde hayatını kaybetti. Kimliklerinin tespiti için DNA testi gerekiyor.

Kilometrelerce alana bombalar dağılmış durumda.

Tabii ki soru işareti çok. Şu ana kadar elde edilen bilgilere göre olay bir kaza.

Özensizlik ve dikkatsizlik var. Lağvedilmiş bir mühimmat deposundan gelen bombalar düzensiz depolanmış.

Normalde tecrübeli askerlerle ve gündüz yapılması gereken çalışmalar acemi askerlerle gece yapılmış.

İki gün üst üste sabah 07'de başlayan çalışmalar gece 23'e kadar sürmüş. Denetime yetiştirme amacıyla dışarıda bekleyen bir aracın farları ve ışıldakların led ışıkları eşliğinde çalışılmış.

Bu kadar hata üst üste yapılınca da kaza kaçınılmaz oldu. Sonuçta 25 can gitti.

Bu olaydan ders alınıp benzer kazaların tekrar etmemesi için gerekli adımların atılmasını umalım.

Suç işleyen sonuçlarına katlanacak

Başkentte ise siyaset sahnesi yaz rehavetini çabuk attı.

İktidar MHP ile uzlaştı ve yerel seçimler 27 Ekim'e alınıyor. Böylece hem kış aylarında seçim kampanyası yapılmayacak hem de 2014'teki cumhurbaşkanı seçimi için takvim rahatlatılacak.

Fakat Ankara'da en çok konuşulan konu; BDP'lilerin dokunulmazlıklarının ne olacağı? Daha önce sinyalleri gelmişti ama en net ifadeyi Başbakan Erdoğan önceki gün söyledi.

30 Eylül'deki kongre öncesi parti yönetimini toplayan Erdoğan BDP'lilere çok sert yüklendi. BDP'lilerin tahrikkâr açıklamalarına, Şemdinli'de PKK'lılarla kucaklaşmalarına adeta patladı.

Yakın zamana kadar 'siyasetle müzakere terörle mücadele' diyen Başbakan'ın bugün bu noktaya gelmesini önemsemek lazım. Çünkü AK Parti cephesinde uzun zamandır 'ya sabır' çekiliyordu dersek abartı olmaz.

'Silah bizim garantimiz' açıklaması yapan, görevini yapan polise kameralar önünde 'senin kafana sıkarım' diyen ya da polise tokat atan vekillere tepki içten içe büyüyordu. Fakat yürütülen hassas süreç nedeniyle görmezden gelindi.

Ancak CHP'li Hüseyin Aygün'ün kaçırılması ki olayın danışıklı olduğu yönünde güçlü veriler var. Mesela Aygün'ü kaçıran ekibin telsiz trafiği devletin ilgili kurumlarında mevcut. Söylendiği gibi 6 saat yürüme filan da olmamış.

BDP'lilerin PKK'lı teröristlerle kucaklaşması da kaçırılması gibi bir senaryo. Şemdinli'de beklemediği bir darbe yiyen örgüt psikolojik harekat yapıp buluşmayı tezgahladı. Amacına da ulaştı ki o gün bugündür o görüntüleri konuşuyoruz.

Zana ile kıyaslama yanlış

Dokunulmazlıklara gelince...

Bunun için bir yasal değişikliğe gerek görülmüyor. Halihazırda 576 dosya var TBMM'de BDP'lilerle ilgili. Parti kapatma yerine 3 ya da 4 vekilin dokunulmazlıklarının kaldırılması kuvvetle muhtemel.

BDP yönetimi dün Erdoğan'ın sözlerine 'inceldiği yerden kopsun' diyerek rest çekti. Hatta Anayasa Komisyonu'ndan çekilmekle tehdit etti.

Karşılaşılan tablonun kolay olmadığı ortada.

Bir yandan da Leyla Zana tecrübesi var. Birçok kesim dokunulmazlıkların kaldırılmasının ters tepeceği görüşünde. Fakat bir başka gerçek daha var.

Bırakın Türkiye'yi Avrupa'da ya da Amerika'da bile BDP'lilerin bu yaptıklarına tahammül gösterilmez.

Vekiller adeta Türkiye ile dalga geçen, Türk insanının sinir uçlarıyla oynayan tavırlar sergiliyorlar.

Eğer AK Parti iktidar olarak halktaki bu gaz birikmesini almazsa ağır faturalar ödeyebilir.

Şu an yaşananlarla 90'ların ise ilgisi yok. Yani kıyas yanlış.

Ne Türkiye o günleri yaşıyor ne de dosya içerikleri aynı.

O gün Zana'lara haksızlık yapıldığına herkes hemfikirdi. Bugün de BDP'lilerin yaptıklarının yanlışlığında herkes hemfikir.

Özetle iktidar cephesi 'suç işleyen cezasına katlanmalı' görüşünde.