CPJ'nin Raporu-Nuray Mert'in Valizi!

TBMM Başkanı Cemil Çiçek'in Türkiye'nin kendine özgü şartlarını, özellikle de siyasete, siyaset dışı müdahalelerin çokluğunu anlatmak için sık sık kullandığı bir benzetme var.
Diyor ki Çiçek: "Şeytan taşlamaktan Tavaf'a fırsat kalmıyor."

Bizim halimiz de biraz öyle. Gündemde o kadar çok konu var ki ağız tadıyla bir bayram yazısı bile yazamıyoruz.

İdeal olanı bayramda yazmamak ama 'aman halk bizi okuyamazsa kıyamet kopar' diyen gazeteci büyüklerimiz (!) sayesinde bayramda da gazeteler çıkmaya devam ediyor.

CPJ raporu kimle hazırladı?

Siyaset gündemi de, uluslararası gündem de yoğun.

CHP resepsiyondan rejim krizi çıkarma maharetini bu yıl da sergiledi ve pazartesi yapılacak, aynı zamanda birçok yönüyle de ilk olacak Çankaya Köşkü'ndeki resepsiyona gitmeme kararı aldı.

Bunun yerine İşçi Partisi ile birlikte 'halkla iç içe' olacaklarmış. Tercihtir, saygı duymak lazım.
Polemiklere girme taraftarı değilim.

Hatta özellikle kaçınırım. Ama bazen öyle 'muz ortalar' geliyor ki, kafayı dokunup topu doksana çakmazsam ortanın hatırı kalır.

Geçtiğimiz günlerde New York merkezli Gazetecileri Koruma Komitesi (CPJ) 2012 raporunu açıkladı. Rapor Türkiye'de basın özgürlüğünün kriz seviyesine ulaştığını yazmış.

Geçen yıl 8 olarak gösterdikleri 'hapisteki gazeteci' sayısını bu yıl 76 olarak göstermişler. Bunlardan 61'inin salt gazetecilik faaliyetlerinden dolayı cezaevinde olduğunu iddia etmişler.

Tabii geçen yıl ile bu yılki rapor arasındaki trajik farkı da sormak şart. Bu yılki raporunuz doğru ise geçen yılki neydi? Yok geçen yılki doğru ise bu yılki ne alaka?

CPJ herhalde bu farkı izah edecektir.

Açıkçası raporu okurken kendimi Oda TV okuyor gibi hissettim.

Öyle bir hava vermişler ki sanki Başbakan Erdoğan'a bağlı özel bir ekip var. Bunlar işi gücü bırakıyor, 'muhalif' kim varsa peşine düşüyor, hatta Nuray Mert'in valizini bile karıştırıyorlar. (Şaka değil, raporda yazıyor.)

Yeri gelmişken söyleyeyim Nuray Mert'in valizini kim karıştırıyorsa ayıp ediyor!

Eğer hükümetin hoşuna gitmeyen bir haber çıkarsa ya muhabir işten attırılıyor ya da patronuna baskı yapılıyor. Olmadı yargı devreye giriyor ve hemen Silivri'ye yolluyor haberin müellifini.

CPJ raporu CHP lideri Kılıçdaroğlu'nun neredeyse her hafta TBMM kürsüsünden söylediği 'korku imparatorluğu' söylemine uygun.

Tabii bunları söylerken Türkiye'de her şeyin güllük gülistanlık olduğunu iddia etmiyorum. En başta darbe anayasası ile yönetiliyoruz. Yasalarımızda antidemokratik çok şey var.

Statüko bürokrasinin iliklerine kadar işlemiş.

O yayınları Amerika'da yaptırırlar mı?

Bence CPJ'nin kafası fazlasıyla karışık. CPJ önce AİHM'in Tuncay Özkan ile ilgili kararına bir baksın. Sonra PKK nedir, KCK nedir bir incelesin. Yetmedi, PKK'nın neden olduğu terör olayları için iki dakika Google'a sorsun.

Google'dan rapor mu hazırlanır demeyin. Daha dün Google'dan iktidar partisine kapatma davası bile açıldı bu ülkede.

Sonra PKK'lıların 'özgürlük savaşçısı mı' yoksa 'terörist' mi olduğuna kendi içinde karar versinler. Sonra söz konusu sanıkların haberlerini kendi ülkelerinde yayınlayabilirler miydi düşünsünler.

CPJ'nin tek taraflı hazırlanmış raporunda antidemokratik yasalar nedeniyle haklarında dava açılan 'yandaş medya'nın mağduriyeti yok. Adet yerini bulsun diye bir cümle ile 5000 (yazı ile beş bin) civarında davanın olduğunu söylemişler Allah'tan.

Hrant Dink ve Malatya Zirve Cinayeti'ni anlattığım kitaplarım yüzünden beyaz bere ve kaleşnikof mermisi ile ölümle tehdit edilmem onlar açısından basın özgürlüğü sorunu değil.

Ya da gazetecilerin bizzat ülkenin istihbarat kurumu tarafından sahte isimlerle dinlenilmesi de bir mesele değil.

CPJ raporuna adeta kutsal metin muamelesi çeken meslektaşlarımıza CPJ için yaptığım öneriyi tekrarlıyorum.
Bu tür bir gazeteciliği oralarda yapın bakalım ne oluyor?

Bir çağrımda hükümete... Nuray Mert'in valizini kim karıştırıyorsa bulun.

Tekrar iyi bayramlar...