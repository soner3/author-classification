'Öteki Uludere'nin Mesajı

Terör ülke gündemini yine esir aldı.
Gün geçmiyor ki şehit haberi gelmesin. Herkeste, her yerde bir yılgınlık, bıkkınlık hali var. Yani terör amacına ulaşmış gözüküyor.

Fakat biraz daha dikkatli bakarsak PKK'nın eninde sonunda kaybetmeye mahkûm olacağını gösteren işaretler de yok değil.

En canlı örnek Şırnak Uludere Gülyazı Köyü'nde yaşandı.

Askerleri taşıyan minibüs dereye yuvarlanınca yardıma Gülyazı (Roboski) Köylüleri koştu. Kazada 9 asker ile 1 korucu hayatını kaybetti. Olay ne kadar trajikse yardıma koşan köylülerin anlatımları da o kadar umut vericiydi.

Bu kadar riskli bir bölgede o kadar askerin sivil bir minibüsle yollanması gibi sorgulanması gereken şeyler mutlaka vardır. Bu ve benzeri sorular sorulmalı da...

Sosyal medya fitne kaynağı oldu

Fakat olaydan hemen sonra sosyal medyada ve PKK çizgisindeki yayın organlarında yer alan talihsiz ifadeleri dikkate almazsak Kürtler ve Türkler arasındaki bağların ne kadar güçlü olduğunu bu olayda da tekraren gördük.

Çoğunluğu Avrupa'da yaşayan tuzu kuru Twitter PKK'lılarına kalırsa Roboski Köylüleri Türkler'e insanlık dersi verdi. Açıkçası her satırı fitne kokan ifadeleri buraya taşımanın bir anlamı yok.

Yeri gelmişken şunu da not etmek lazım.

Bazı gazeteci ve aydınlar Gaziantep saldırısını PKK'ya bulaştırmamak için neredeyse eylemi üstlenecekler. PKK'nın zinhar sivillere saldırmayacağını filan savunuyorlar.

Bu kişiler ya sağlıklı muhakeme yapacak kadar kendilerinde değiller ya da tarafgirlikleri gözlerini bürümüş hiçbir şey göremiyorlar.

Roboski'ye tekrar bakarsak.

Aslında sadece bu olay bile PKK'nın kaybetmeye mahkûm olduğunu gösteriyor. Çünkü örgüt silahlı mücadele ile 'anahtar teslimi kürdistan' istiyor. Bunu yapabilmek için de bir yandan şiddeti tırmandırırken öbür yandan da Kürtler ile Türkler arasındaki ilişkiyi kopartacak nefret-fitne tohumları ekiyor.

Vekillerin PKK'lılarla buluşması ve BDP'lilerin tahrik dolu açıklamaları hep bu amaca yönelik.

Ama Roboski köylüleri kaza yapan askerlerin yardımına koşarak 'Kürtler ile Türkler arasında sorun olmadığını' tüm dünyaya göstermiş oldu. Kaldı ki bu köy daha 8 ay önce bombalanmış ve aralarında çocukların da bulunduğu 34 kişi ölmüştü. Dün çocuklarını kaybeden Kürt anneler bugün askerin yardımına koşturdu.

Oğlu savaş uçakları tarafından vurulan Emine Ürek'in anlattıkları ortada. Dizinde can veren askere kendi oğluymuş gibi gözyaşı döküyor Emine Ürek.

Söyledikleri ise yaptığı hareketin tesadüf olmadığını gösteriyor: "Bütün değerlerimiz, dinimiz bize yardım edin diyor, Allah'ın verdiği canı almayın diyor. Ben üzerime düşeni yaptım. Batıda yaşayan bir anne de aynısını yapardı. Bundan eminim."

Toplum et ve tırnağın ötesine geçti

34 yıldır süren PKK terörünün bugüne kadar hedefine ulaşamamasının nedeni işte bu birliktelik. Çünkü Kürtler ile Türkler et ve tırnağın ötesinde bir ilişkiye sahip. Karma evliliklerden tutun aynı binalarda oturup aynı sofrada yemek yiyoruz.

Aynı şeye sevinip aynı şeyler için ağıt yakıyoruz.

Yani bugün itibariyle devlet ile PKK oturup Türkiye'yi bölmeye karar verseler bile bunu başaramaz. Bu ülke bir Çekoslovakya ya da Sudan değil. Bölmek istesek bile bunu yapma imkânına sahip değiliz.

PKK'nın son dönem saldırılarının ana hedefi de bu birliktelik. Bir önceki yazıda anlattığım gibi, PKK şehitler üzerinden Türkler'in nefretini körükleyip Kürtler'e saldırılmasını istiyor.

Ancak böyle bir durumda Kürtler'in büyük bir kısmını yanına çekebilecek.

Ama unuttukları şey şu; bu ülkede Kürtler ve Türkler aynı vücudun organları haline geldiler. Doğusu ile batısı ile kaynaşmış durumda. Ekilen fitne tohumları bu kaynaşmayı zayıflatabilir ama koparamaz.

O yüzden PKK kaybetmeye mahkûm.