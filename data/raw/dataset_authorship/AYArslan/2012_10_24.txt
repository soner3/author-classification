"İsrail Suçlu, Türkiye Suçun Gereğini Bekliyor"

Türkiye gündemi son yıllarda dış politika öncelikli bir hal aldı.
 Bunda Arap Baharı başta olmak üzere yakın çevremizde gelişen olağandışı olayların da etkisi var.

Fakat bu öncelik sadece bizim dışımızdaki faktörlerden kaynaklanmıyor.

Türkiye 2002'den bu yana dış politikada çıtayı adım adım yükseltiyor.

Sadece Balkanlar, Kafkaslar ya da Ortadoğu değil Filipinler'de yaşanan bir soruna bile müdahil.

Gerçi bu durumdan rahatsız olanlar da yok değil.

Sık sık Dışişleri Bakanı Ahmet Davutoğlu'nu toz pembe politikalar üretmekle ya da neo Osmanlıcılık yapmakla itham ediyorlar. Fakat tam tersi görüşler de var. Öyle ki Yunanistan'da doktora tezi bile oluyor.
Dışişleri Bakanı Ahmet Davutoğlu ile dün akşam BUGÜN TV'deki Temsilciler Meclisi'nde uzun bir program yaptık. Meslektaşlarım Mustafa Ünal ve Metehan Demir'le birlikte.

Çok şey konuştuk ve ilginç cevaplar aldık.

Tabii ki tüm programı özetlemem mümkün değil. Satır başlarıyla güncel bölümleri aktaracağım. Ama önce bir gözlemimi not edeyim.

Suriye'de olayların kötü gitmesi nedeniyle Davutoğlu'na ve hükümetin 'sıfır sorun' tezine yönelik eleştiriler artıyor. Fakat Davutoğlu gerek sıfır sorun gerekse de Suriye politikalarının arkasında.

Davutoğlu etik kurallara yüzde yüz bağlı kalmakta ısrarlı. "Zalim ile mazlum arasında tabii ki tercih yapacağız" diyor.

Kafasındaki politikaları, net ve kararlı bir şekilde bu stratejiyi uygulama niyetinde.

İsrail özür dilemeyi öğrenecek

Davutoğlu'nun sorularımıza cevaplarına gelince...

Öncelikle İsrail'den gelen 'zeytin dalı'nı hatırlattık. Türkiye İsrail'den gelen bu açıklamalara karşı temkinli.

Hatta biraz da tepkili. Çünkü burada önkoşul varsa onu koyan Türkiye. Nedeni de çok açık. İsrail bu şartı bildiği halde sürekli yeni mesaj gönderiyor.

Davutoğlu bunun psikolojik bir harekât olduğunu söylüyor.

İfadeleri şöyle: "Biz üç cümleyle kısa bir açıklama verdik. Çünkü biz şartlarımızı defalarca ve yüzlerine açıkladık. Şimdi 'İsrail görüşmeye hazır, Türkiye kaçan taraf' imajı oluşturmaya çalışıyorlar. Türkiye'yi uzlaşmaz bir tutum içinde göstermek istiyorlar."

Davutoğlu, İsrail ile teknik düzeyde bazı görüşmelerin yapıldığını ama karşı taraftan iyi niyetli adımlar göremeyince kesildiğini söylüyor.

"Biz diplomasi oyunu oynamıyoruz. Blöf de yapmıyoruz. Son dönemde hangi dışişleri bakanı ile görüşsem İsrail'den mesaj getiriyor. Eğer düzeltmek istiyorsanız atacağınız adımlar belli" diyen Davutoğlu "İsrail suçlu. Türkiye suçun gereğini bekliyor. O yapılmadan adım atılmaz" şeklinde tavrını koyuyor.
İsrail'le ilgili bir başka çarpıcı yorumu da şöyle: "İsrail şimdiye kadar işlemiş olduğu suçlar dolayısıyla bir bedel ödememiş. Ama buna alışacak."

Obama ile 'bildiğimiz bir ilişki biçimi var'

Davutoğlu yoğun programları nedeniyle Obama ve Romney arasındaki düelloları izleyememiş ama gelişmeleri yakından izliyor. İki adaydan hangisi ipi göğüslerse neler olabilir üzerine stratejiler de çalışılmış.

Tabii ki 'Kimin kazanmasını istiyorsunuz' sorumuza açık bir cevap veremiyor ama 'Obama ile bildiğimiz bir ilişki biçimi var' diyerek gönlünden geçeni işaret etmiş oldu.

"Seçim atmosferine girilince mesajlar değişir. Seçimden sonra bunlara bakmak gerek" diyerek Amerikan seçimlerinden sonra Suriye politikasında da değişme beklediğini de ifade ediyor.

Suriye'deki sorun bölgeye yayılıyor

Davutoğlu ile yapılan bir programın esaslı bir bölümünü doğal olarak Suriye merkezli gelişmeler doldurdu. Davutoğlu, Türkiye'nin politikasını eleştirenlere detaylı ve kronolojik hatırlatmalarla uzun cevaplar veriyor.
Esed ile iyi ilişkilerinin olduğunu, etkileme kabiliyeti ile Suriye'de bir dönüşüm sürecini desteklediklerini ama Esed'in hesapsızca kan döktüğünü, dolayısıyla ilkeli olmak adına mevcut politikayı geliştirdiklerini anlatıyor.

Hâlihazırda 58 bin kişinin ya hayatını kaybettiğini ya da kendilerinden haber alınamadığına dikkat çeken bakan, bayramda bile olsa ateşkesin sağlanabilmesi için yoğun çaba sarf ettiklerini söylüyor.

'Bir saat bile olsa kan dökülmemesi başarıdır' diyen Davutoğlu çok da umutlu konuşmuyor.

Çünkü son olarak Lübnan istihbarat başkanının suikasta kurban gitmesi, umutları körelttiği gibi çatışmaların bölgeye yayılması riskini de artırdı.

'Artık bekleyecek zaman yok' diyen Davutoğlu "Lübnan, Irak, Ürdün gibi ülkelere yayılma riski had safhada. Tüm bölgeye yayılma riski giderek artıyor. Belki tüm bölgeyi kapsayan düşük yoğunluklu çatışmalardan endişeliyiz. Bunun vebali de zamanında ve doğru tavrı koyamayanlarındır" diyor.

Tabii Suriye konusunda CHP lideri ile arasındaki polemikleri hatırlatmadan olmazdı. Davutoğlu, muhalefetin özellikle Suriye'ye yönelik tavrından rahatsız. Kılıçdaroğlu'nun analiz kabiliyetinin olmadığını iddia ediyor ve "O artık kategori dışı. Bu konuda kendisine artık cevap vermeyeceğim" diyor.

Uluslararası basında çıkan bazı haberlerin de fazlasıyla spekülatif olduğunda ısrarlı. Dün medyada yer alan 'muhaliflere maaş' haberine de tepkili.

Bakan Davutoğlu'na Rusya ile ilişkilerin bozulduğu yönündeki iddiaları sorduğumuzda kesin bir dille yalanlıyor. Putin'in seyahatinin teknik gerekçelerle olmadığını, fakat aralık ayı içinde bir tarihin hemen belirlendiğini, sorun olsa tarih belirlenemeyeceğini anlatıyor.

Rusya'nın da uçak krizinde Türkiye'ye hak verdiğini söyleyen Davutoğlu sivil bir uçakta olmaması gereken malzemelerin bizim hava sahamızdan geçemeyeceğini tekrar etti.

Dışişleri Bakanı'na 'AB'yi unuttuk mu' diye sorunca ilginç bir cevap verdi.

'Krizde olan AB'nin kendisi' diyen Bakan "AB kendi vizyonunu unuttu ve kaybetti. Şu anda AB kendi krizini yönetmeye çalışıyor" diyor.

Dünkü programa ait son not da bayramla ilgili.

Bakan'a İslam ülkelerinin bayram tarihinde ittifak edememesini hatırlattığımızda "İslam ülkeleri arasında bir istişare olmalı. Meseleyi karşıtlık haline dönüştürmeden çözüme kavuşturmak gerekiyor" dedi.

Herkese bayram gibi bayramlar...