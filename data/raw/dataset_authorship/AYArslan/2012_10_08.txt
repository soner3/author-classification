Suriye Tuzağı Ve PKK'nın Başkanlık Yemini

Araya başka konular, polemikler girse de son dönemde başkentin iki esas gündemi var: Suriye ve PKK...
Esed yönetiminin provokatif saldırıları nedeniyle PKK biraz gündemin gerisine düştü. Gerçi bunda güvenlik güçlerinin etkili mücadelesi sonucu örgütün hareket alanı bulamaması da etkili oluyor.

Öte yandan yaşanan bunca kötü tecrübeye rağmen hâlâ İmralı ile konuşarak, üçüncü ülkelerden siyasileri aracı kılarak sorunu çözebileceğine inananlar da yok değil.

Hatta bunun için yoğun bir trafik de döndü.

Ancak kulislere göre Ankara'nın uzattığı el yine havada kaldı. Kandil kanadı 'İmralı üzerinden yürütülecek bir süreci takmama eğiliminde' olduğunu gösterdi.

PKK-KCK ile ilgili başka ayrıntılara geçmeden Suriye meselesine bir parantez açmakta fayda var.

Suriye yönetimi Türkiye'yi savaşa çekmek için son günlerde fazla mesai yapıyor dersek yeridir. Esed rejimi şunu biliyor, Amerika'nın seçime gittiği, BM'nin de hiçbir etkisinin olmadığı bir dönemde ülkesine yönelik herhangi bir uluslararası müdahale olmaz.

Zaten Batı başkentleri de Türkiye'ye 'gaz vermekle' meşgul.

Hatta yakın zamanda Türkiye'ye gelen heyetlerin 'Yürüyün arkanızdayız' dediği de sır değil. Esed yönetimi böyle bir ortamda tahriklerini artırdı. Akçakale'de 5 vatandaşımızın hayatını kaybettiği olayda acılar dinmemişken şimdi de Hatay'da benzer saldırılar oluyor.

Puzzle'ın parçalarını yan yana koyduğumuzda Türkiye üzerine bir oyun oynandığı açıkça görülüyor.
Dünyanın bir türlü BM güvenlik konseyinden karar alıp giremediği Suriye'ye Türkiye'nin meşru savunma hakkı kapsamında sokulmaya çalışıldığını görmemek için fazla iyi niyetli olmak gerekiyor.

Seçmen iradesi mi dediniz?

Gelelim PKK cephesindeki gelişmelere.

Uzun bir aradan sonra ortaya çıkan Karayılan geçtiğimiz günlerde yaptığı açıklamalarla hükümetin 'Öcalan'la müzakere' projesini sabote etti.

İfadeleri 'BDP ve Kandil'siz bir süreç olmayacağı' anlamına geliyordu.

Daha önce çok yazdım ama yeri gelmişken tekrar etmekte fayda var. PKK ile ilgili stratejilerde temel alınması gereken bir KCK gerçeği var.

KCK; Öcalan'ın yakalanmasından sonra bizzat İmralı'nın direktifleriyle oluşturulan, kırsal terörü kentsel teröre dönüştürmek, Kürtler'in yaşadığı bölgelerde "özerklikten bağımsızlığa" geçişi hedefleyen, PKK'yı dağdan şehre indirme planı.

Nihai amaç Türkiye dahil 4 ülkede önce bir kısım kültürel ve kimlik haklarıyla "demokratik özerklik" kazanmak, daha sonra "demokratik konfederalizm" ilan ederek 4 parçalı Konfederal Kürdistan kurmak.

16-22 Mayıs 2007'de Kandil'de kabul edilen 47 maddelik KCK sözleşmesi bir devlet anayasası.

Özetle devlet içinde ve toplumsal hayatta kurulmak istenen 'gizli devlet.'

Maalesef kendini aydın olarak tanımlayan, PKK meselesi üzerine kafa yoranlar örgütün kendi kaynaklarını ve de iddianameleri okumadığı için bu gerçeği görmekten acizler.

Daha doğrusu görmek istemiyorlar.

Deniyor ki: 'Halkın oyunu almış şu kadar belediye var.' Doğrudur, o kadar oy alındı. Fakat halkın iradesinin nerede olduğunu sorgulamak lazım.

Mesela önümüzde yerel seçimler var. Sanıyor musunuz ki BDP'nin adayları kendi iradeleriyle aday oluyor, seçmene inisiyatif bırakılıyor?

Başkanların Kürdistan'a bağlılık yemini

Devletin zirvesine sunulan bir raporda bu konuda çarpıcı veriler var. 2009 seçimlerinde BDP'nin adayı olan bazı isimlerin PKK tarafından 'üstün hizmetleri nedeniyle' ödüllendirildiği bilgisi belgeleriyle yer arıyor.
Tabii 'üstün hizmetin ne olduğunu' tahmin etmek zor değil.

Bunun yanında bizzat İmralı'nın talimatlarıyla aday yapılan isimler de var.

Zaten KCK'nın talimatlarına uymayan başkanların başına neler geldiğinin en güzel örneği Osman Baydemir'di.

Belediyede temizlik işçisi olarak çalışan(!) birisi tarafından yargılandı ve uyarı cezası verildi.

Bu konudaki enteresan ayrıntılardan birisi de şu:

KCK'nın aday gösterdiği tüm belediye başkanları 'konfederalizme bağlılık' yemini ediyorlar. Bugüne kadar bu yemini etmeyen tek kişinin de Osman Baydemir olduğu başka bir ayrıntı.

Peki nasıl bir şey bu yemin?

Uyulmazsa yaptırımı olan yemin şöyle bir şey: "...Demokratik ekolojik ve cinsiyetçi özgürlükçü demokratik konfederalizm sistem ve demokratik özerk bir Kürdistan için çalışacağıma, mevcut özgür seçim platformu tarafından aday olarak seçilsem de seçilmesem de verilen söze sadık kalarak, halkın çıkarları temelinde ortak demokratik ulusal değerler temelinde tüm gücümle çalışacağıma, platform huzurunda tüm halkımıza onurum, şerefim ve inandığım tüm değerler adına söz veriyorum, yemin ediyorum."

Özetle, KCK'yı anlamadan, bertaraf etmeden ne Kürt siyasi hareketi özgürleşebilir ne de örgüt talepleri dışında bir çözüm gerçekleşir.