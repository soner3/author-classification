Dursun Çiçek Diyor Ki...

Bugüne kadar Ergenekon ve Balyoz sanıklarından muhtelif mektuplar aldım.
Her biri matbu metinlerle; suçsuz olduklarını, 'kendilerine komplo kurulduğunu', 'sahte delillerle suçlandıklarını' anlatıyorlardı.

Yargılandıkları davalar, haklarındaki iddialar/ithamlar farklı olsa da tüm sanıkların savunma metotları neredeyse aynı.

Mektup yollayanlar kendileriyle ilgili iddialara cevap vermek yerine 'sahte delil üretme şebekesi'nden, 'terörle mücadele ettikleri için cezalandırıldıkları'ndan ve 'komploya kurban gittikleri'nden bahsediyorlar.
Hatta sık sık 'okyanus ötesi' filan diyerek konuyu bambaşka mecralara çekiyorlar.

Ama hakkını yemeyeyim...

Dursun Çiçek yolladığı mektupta iki ayrı bölüm halinde kendini savunduktan sonra bir DVD ile İrtica İle Mücadele Eylem Planı'nın gerçek olmadığını anlatmaya çalışmış.

Davayı kamuoyunda kazanmaya çalışıyorlar

Detaylara geçmeden şu notu düşmem lazım.

Ergenekon ve Balyoz sanıklarının ilk günden bu yana uyguladıkları taktik şu: Davayı kamuoyunda kazanmak.
O yüzden sanıklar ve avukatları iddiaları, delilleri mahkemeden çok kamuoyunda savunuyorlar.

Avukatları her gün bir televizyon kanalında. Yayındaki muhatapları da konuyu onlar kadar bilemeyecekleri ya da dosyayı incelemedikleri için bu taktik sonuç da veriyor.

İktidarıyla, muhalefetiyle siyaset kurumu da tartışmalara dahil olunca davalara olan güvende ciddi bir erozyon oldu.

Gelelim Dursun Çiçek'in mektubuna...

Çiçek iki mektup birden yazmış.

Anladığım kadarıyla 7 sayfalık kısmını herkese yollamış. Sadece 'Sayın ...' ile başlayan bölümünü kişiye özel hazırlamış.

İki mektup, iki ayrı ıslak imza

İkinci mektubu ise el yazısıyla ve ıslak imzalı.

Alışkanlıktan mıdır bilmiyorum ama iki mektupta da iki ayrı ıslak imza var. Birinde meşhur eylem planındaki imza diğerinde benzer başka bir imza.

Ama fark çok bariz.

Cezaevinde olduğu için hassas olmasını anlayabiliyorum. Bu yüzden sitemkar ifadelerini de normal karşılıyorum.

Ama unuttuğu bir şey var.

Öncelikle Dursun Çiçek'in cezaevinde olmasının sorumlusu medya değil. Bizim bugüne kadar yaptığımız şeyler gelişmeleri aktarma, parçaları birleştirmekten ibaret.

Yani iddia ettiği gibi bir suç isnadı ve ithamı yok. Her iki mektubunda da söylediği 'kul hakkı'na gelince.
Böyle bir hassasiyet taşıdığını ifade etmesine öncelikle ben memnun oldum. Çünkü yargılandığı eylem planı gerçekten onunsa, helalleşmesi gereken milyonlarca kişi olduğu açık.

Ama şunu da söylemem lazım.

Açıkçası Balyoz sanıklarının, aralarında Dursun Çiçek'in de bulunduğu Ergenekon sanıklarının azmine şapka çıkarmak lazım.

Aleyhlerine onlarca delil ve gelişmeye rağmen ilk günkü gibi 'her şeyi inkar' etme konusunda çok istikrarlılar.

Üstelik bu açıdan en zayıf halka Dursun Çiçek.

Çünkü İrtica İle Mücadele Eylem Planı'ndaki her satır alenen suç. İmzasından tutun da tanık ifadelerine her şey aleyhine.

En başta da silah arkadaşları Çiçek'i feda etti.

Mesela Çiçek'i savunmak için neler yaptığı Ankara kulislerinde günlerce konuşulan İlker Başbuğ'un tutuklanırken verdiği ifadede 'O kağıt parçası değil belgeydi' demişti.

Askeri Savcı Yavuz Şentürk'ün hazırladığı iddianame ise belgenin bizzat Dursun Çiçek tarafından hazırlandığını iddia ediyordu.

Kaldı ki bu süreçte ortaya çıkan başka aleyhte deliller de mevcuttu.

Yani Çiçek'in iddia ettiği gibi o belge ve ifadeleri medya uydurmadı.

O eylem planı uygulamada olmasın?

Nedendir bilmiyorum ama Ergenekon sanıkları Aydınlık'a mektup yollamayı veya röportaj vermeyi çok seviyorlar. Başbuğ'un sürmanşet olan mektubu gibi Çiçek'in tam sayfayı bulan röportajı da çok dikkatimi çekmişti.

Çiçek o röportajda kara propaganda yöntemlerini ve TSK geleneklerini anlatmıştı.

Açıkçası son dönemde yaşanan bazı olayları İrtica ile Mücadele Eylem Planı ışığında tekrar değerlendirdiğimde 'eylem planı uygulamada' diyebilirim.

Mesela Aydınlık'ın MİT'in Cemaat Fişlemesi gibi haberlerinin hangi amaca hizmet ettiği açık. 'Başbakan'ın emriyle Hakan Fidan'ın böyle bir dosyayı hazırladığını iddia etmek' hükümet-cemaat kavgası çıkarmak için üretilmiş bir senaryo.

Ama bu senaryoyu yazanlar boşa çıktılar çünkü her iki taraf da oyunu gördü.

İsterseniz eylem planını yeniden okuyun. Sonra da son dönem yaşadığımız bazı olayları ve haberleri tekrar düşünün.

Bazı şeyler çok tanıdık gelecektir...