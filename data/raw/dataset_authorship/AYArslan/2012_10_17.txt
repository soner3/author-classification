PKK Suriye Üzerinden Saldırmayı Planlıyor

Başkentte Suriye ve yerel seçimlere ilişkin Anayasa değişikliği tartışmaları sıcaklığını koruyor.
Her iki konuda da alternatif senaryolar var. Kulisler hareketli. Perde gerisinde kritik görüşmeler yaşanıyor.
Önemli gelişmelerin yaşandığı bir diğer konu ise PKK ile mücadele. Her ne kadar son günlerde kötü haberler gelmediği için gündemin gerisine düşse de bu konu hayli sıcak.
Özellikle Hakkâri ve Suriye kırsalında çok ilginç gelişmeler yaşanıyor.
Gerek Ankara, gerek yerel kaynaklardan edindiğim bilgileri birkaç başlıkta sıralarsam ortaya şöyle bir tablo çıkıyor:

Örgüt Hakkâri'de sıkışmış durumda

Hatırlanacağı gibi PKK, 2012'yi final yılı ilan edip Şemdinli başta olmak üzere Şırnak ve Hakkâri'de bayrak dikmeyi planlıyordu. Fakat etkin mücadele sonrası PKK ağır kayıplar verdi.
Şu anda ise operasyonlar aralıksız sürüyor.

Bu noktada önemli bir ayrıntıyı paylaşmakta fayda var. Özellikle bu yıl yaz dönemi hem emniyet hem de TSK bünyesinde yapılan tayin ve görevlendirmeler PKK ile etkin mücadele konseptine göre yapıldı.
Hakkâri'ye atanan komutanların, Özel Harekât polislerinin saha hâkimiyeti konusunda kararlı olması yerelde dengeleri değiştirdi. Yakın zamana kadar 'Terfi edemem', 'Şehit veririm' gibi gerekçelerle operasyona çıkmak istemeyen komutanlar vardı.

Şimdi ise gece gündüz ayrımı gözetmeden sürekli sahada olan birlikler var. Nitekim bu yöntem bölgede sonuç verdi ve PKK kendine hareket alanı bulamıyor.
İstihbarat birimlerinin yaptığı teknik takibe göre kırsaldaki militanlar ile Kandil arasındaki telsiz trafiği, yaşanan sıkışmanın izlerini taşıyor.

Bizzat Murat Karayılan'ın 'direnin' talimatlarına itirazlar geliyor.
Sahadaki militanlar; tüm sığınaklarının deşifre olduğunu, bombalandığını, eylem yapamadıkları gibi geri de çekilemediklerini söylüyorlar.
8 Ekim tarihli telsiz görüşmelerinde önemli bir ayrıntı daha var.
Karayılan, 'Bölge halkını devlete karşı başkaldırıya sevk etmek için çok çalıştıklarını, fakat KCK operasyonları nedeniyle küçülmek zorunda kaldıklarını' söylüyor.
Söz konusu telsiz görüşmesinin en önemli ayrıntısı ise şu cümlede gizli. Karayılan "Bu süreçte kendi içimizde kavga ve sorunların baş göstermesi bizi zora soktu" diyor.
Hatırlanacağı gibi 2011 Temmuz'undan bu yana Öcalan'ın avukatları üzerinden örgütü yönetmesine izin verilmiyor.

Hal böyle olunca ne PKK ne de BDP strateji üretebiliyor.
Ciddi bir konsantrasyon ve istikamet kaybı söz konusu. Yeri gelmişken şu notu da düşmekte fayda var. Kardeşi üzerinden mesaj yollayan Öcalan sanılanın aksine hiç de PKK'ya tepki koymamış.
Ortada bir tepkinin olduğu doğru ama bu sanılanın aksine daha fazla kan dökülmediği için.
Şırnak kırsalı da PKK ile mücadelede kritik öneme sahip. Hakkâri kadar olmasa da burada da örgüte yönelik tam saha pres uygulanıyor.

Gerçi mart ayında 5 Özel Harekâtçının aynı operasyonda şehit olmasından sonra birtakım sıkıntılar yaşandı ama sonuç itibariyle şu anda bölgede uyumlu bir komuta kademesi var.

PKK Suriye üzerinden saldıracak

PKK ile ilgili güncel ve çok önemli bir gelişme ise Suriye ekseninde yaşanıyor.
Esed rejiminin bölgeyi PKK müzahiri yapılara bırakmasından sonra daha rahat hareket eden örgüt önümüzdeki günlerde Hakkâri üzerinde yaşadığı sıkışıklığı buradan aşmaya çalışacak.
Başkente akan istihbaratlara göre ekim ayının ilk haftasında örgüt içi toplantılarda kanlı eylem kararları alındı.

PYD ile işbirliği halinde yapılacak eylemler, PKK'nın sınırdaki yapılanmaları bitirilince başlayacak. Özellikle Türkiye'ye yakın yerleşim yerlerine saldırma ve bu saldırı sonrası ciddi karışıklık çıkarma niyetleri var.
Saldırıların Ebu Ceride, Çataklı ve Derbesiye üzerinden olması planlanıyor.
Söz konusu bölge ise Kızıltepe'nin tam karşısı. Şu anda PKK'nın bu civara yığınak yaptığı yönünde güçlü istihbaratlar var.

Şemdinli'de amacına ulaşamayan örgüt, buralarda karışıklıklar çıkartarak hem kendine saha açmayı hem de Türkiye Suriye ilişkilerini daha da germeyi planlıyor.
PKK ile mücadeleye ilişkin son not: Örgüt ekim ayı içinde büyük karakol baskınları yapar ardından kış üslenmesine çekilir.

Bu yıl kış üslenmesi her yılki gibi olmaz.
Ama fırsatını bulurlarsa karakol baskınları olabilir. Dikkatli olmakta fayda var. Unutmamak gerekiyor ki Kürt sorunu silahla çözülmez ama eli silahlı yapıları bertaraf etmeden de mesafe alınamıyor.