Doğu Cephesinde Değişen Bir Şey Yok!

Terör birinci ve öncelikli gündem olmaya devam ediyor.
Suriye'de yaşanan gelişmeleri fırsat bilip fiili durum oluşturmayı hedefleyen PKK, artık kim oldukları herkesin malumu olan ülkelerin de desteğiyle cephe savaşına girişti.

22 Temmuz'dan bu yana Şemdinli'yi düşürmeye çalışıyor. Fakat bu kez evdeki hesap çarşıya uymadı ve örgüt ağır kayıplar verdi.

Dün akşam saatleri itibariyle Şemdinli'deki büyük operasyonun bittiğini söyleyebiliriz. Bölgeden aldığım bilgilere göre durum şöyle:

Şemdinli'yi ele geçirmeye gelen yaklaşık 200 kişilik PKK'lı grup ağır kayıplar verdi. Daha önce Başbakan'ın 115 olarak açıkladığı öldürülen PKK'lı sayısı 150 oldu.

Operasyon bitti 175 PKK'lı etkisiz

Bir kaynağa göre de 175 PKK'lı öldürüldü.

Fakat bölgenin coğrafi yapısının zorluğu ve operasyonda hava unsurlarının kullanılmış olması sebebiyle net sayıyı söylemek için erken. Önümüzdeki günlerde saha taraması sırasında çıkabilecek yeni cesetlerden de bahsediliyor.

Ayrıca, bölgedeki küçük gruplar için nokta operasyonlara devam edilecek.

Aynı zamanda bölgedeki hareketlilik de bitmiş değil. Şemdinli'de hata yapıp kalabalık bir grupla yakalanan PKK hem dikkati dağıtma hem de çatışmaları yaymak için Şırnak kırsalına yayılmaya çalışıyor.

8 şehit verdiğimiz Geçimli Karakolu'na yönelik saldırı da bu konseptin bir parçasıydı. Duyumlar benzer saldırıları başka bölgelere de yaymaya çalışacakları yönünde.

Karakollar hep böyleydi

Son saldırıdan sonra karakolların durumu tekrardan tartışılmaya başlandı. Özellikle Geçimli Karakolu'nun dere yatağında, derme çatma binalardan oluşması durumun vahametini bütün çıplaklığı ile ortaya koydu.
Gerçi işin uzmanları yıllardır bu duruma dikkat çekiyor ama nasıl oluyorsa bu konuda bir mesafe alınamıyor. TOKİ'nin inşa ettiği yüksek güvenlikli karakollar hâlâ bitirilemedi.

İşin tuhaf tarafı şu ki; gerek Kürt sorunu gerekse de terörle mücadele ile ilgili yeni hiçbir şey yok. Yani ilk kez karşılaşılan bir durum değil.

Neredeyse yüz yıldır karakolların durumu ile ilgili benzer değerlendirmeler yapılıyor. Mesela 1947 tarihli dönemin maliye müfettişlerinden Burhan Ulutan'ın raporuna bakarsanız sanki bugün yazılmış.

Cumhuriyetin ilk yıllarına ait umum müfettişlerine ait raporlara bakın benzer şeyleri görürsünüz.

Terörle mücadele etmiş komutanların anılarında da benzer ifadeler var.

Hepsi karakolların kaçakçılığa karşı yapıldığını, dere yataklarında ve derme çatma binalardan oluştuğunu anlatıyor. Kürt sorununun kaynağı ve çözüm yolları ile ilgili de benzer ifadeler var.

Yani Doğu cephesinde yeni bir şey yok.

Bizi böyle havalar mahvetti

Diyanet İşleri Başkanı Prof. Dr. Mehmet Görmez ile geçtiğimiz günlerde iftarda buluştuk.

Görmez o programda başta Alevilik ve cemevleri olmak üzere tartışmalı konularla ilgili çok önemli açıklamalar yaptı. Zaten ezberleri bozan ifadeleri de medyada geniş yer buldu.

Prof. Görmez ile iftar sonrası sohbetimizde Diyanet'in misyonerlik hutbesini hatırlattım. Görmez böyle bir soru beklemiyordu doğal olarak. Çünkü söz konusu hutbe 7 yıl öncesine aitti.

Hatırlanacağı gibi 2003 ve 2007 yılları arasında Türkiye'de bir anti misyoner kampanya vardı. Bugün ortaya çıkan belgelere göre MGK kaynaklı bu kampanyada "dinin elden gittiği, binlerce kilise evin açıldığı ve milyonlarca İncil dağıtılarak Türk gençlerinin Hristiyan yapıldığı" tezi işleniyordu.

Gerek Hrant Dink cinayetini anlattığım "Bi Ermeni Var" gerekse de Malatya Zirve Yayınevi katliamını irdelediğim "Ergenekon'un Zirvesi" bu konuda detaylı bilgi ve belgeye sahip.

Yani projenin nasıl planlanıp ne şekilde uygulamaya konduğu delilleri ile mevcut.

Diyanet İşleri Başkanlığı da 11 Mart 2005'te cuma namazında tüm camilerde okutulması için misyoner karşıtı bir hutbe yolladı. Hutbe daha sonra WikiLeaks belgelerine girdi.

Başkan Görmez'e o hutbeyi hatırlattığımda o yıllardaki psikolojik atmosferi anlattı. Medyada çıkan tartışmaları, siyasilerin demeçlerini hatta Rahşan Ecevit'in 'din elden gidiyor' sözünü hatırlattı.

Açıkça ifade etmedi ama sözleri, lisan-ı hali 'doğru yapmadık' der gibiydi.

Görmez 'Galiba biz de o günkü havadan etkilenip hazırlamışız o hutbeyi' dedi. Misyonerliğin nasıl bir tehdit olduğunu Afrika'daki örneklerden yakinen bildiğini de anlattı.

Görmez'in 'Galiba biz de o havadan etkilenmişiz' demesi çok önemli. Eğer bu kampanyalara Diyanet bile kapılabiliyorsa 'lümpen gençliğin' halini varın siz düşünün.