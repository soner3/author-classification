Kimse Savaşma Meraklısı Değil

Başbakan Erdoğan'ın Bakü dönüşü 'Kanın durması için gerekirse MİT, İmralı ile görüşür' demesi veya 'Yakında önemli gelişmeler olabilir' şeklindeki ifadeleri kulisleri hareketlendirdi.
Ardından da iki Ankara temsilcisinin Kürt sorunu merkezli kaleme aldıkları 'Ankara'da bir şeyler oluyor' yazıları heyecanı katladı.
Şimdi herkes 'Ne oluyor' sorusuna cevap arıyor.

Açılım değil kararlılık var

Bu konuda senaryolar muhtelif.
Bir kısım kaynaklar kulis adına temennisini aktarıyor bir kısmı da 'olsa olsa' diye tahminlerini sıralıyor. Ama şurası kesin ki sadece bu durum bile ülkenin barışa ne kadar susadığının göstergesi.
Peki gerçekte ne oluyor? Öncelikle şunu kayda geçelim.

Gerek Gül'ün gerekse de AK Parti Grup Başkan Vekili Mahir Ünal'ın BDP'lilerle görüşmesi spesifik olarak dokunulmazlıklar ile ilgiliydi.

Bu tip görüşmelerde çerçeve metinler üzerinde de konuşulur fakat bu ziyaretlerden hareketle bir açılım başlatıldığını söylemek sağlıklı olmaz.

Nitekim kamuoyundaki beklenti çıtasının yükselmesi üzerine Cumhurbaşkanı Gül açıklama yapma ihtiyacı hissetti.

Çünkü beklentiyi yükseltmek başarısız olunması halinde büyük hasara neden oluyor.

Tıkanıklığı aşma formülleri deneniyor

Peki olan ne?
Konuya birkaç pencereden bakmak şart.
Birinci boyutu şu ki bugün Kürt meselesi ve PKK ile mücadelenin müzakere ayağında ciddi bir tıkanmışlık var.

Öcalan, PKK ve BDP ile görüşmelerden bir şey çıkmadı.
Bugüne kadar hükümet çok büyük riskler alıp cesur adımlar attı fakat örgütün yol haritası çözüme götürmüyor. Nitekim bizzat Başbakan Erdoğan'ın ifade ettiği gibi örgütün samimiyetsizliği nedeniyle görüşmeler kesildi.

Sonrasında da artan şiddet sarmalı herkesin malumu. Silvan saldırısından bugüne yaklaşık 150 şehit verdik.

Şimdi bu tıkanıklığı aşmanın yolları aranıyor.
'İmralı ile görüşülebilir' söylemi de senaryolardan birisi. Sonuçta devletin elinde kitle üzerinde etkisi olduğu düşünülen Öcalan var.

Kandil ile İmralı ise birbirini kollamakla meşgul.
Yani 'İmralı ile görüşme', 'BDP ile temas' ya da 'Kandil ile aracılı müzakere' seçeneklerden bazıları.
Ama bunların şu anda kullanıldığı, ete kemiğe büründüğü yok.
Başbakan'ın 'MİT gerekirse gider görüşür' demesinin bir başka boyutu da şu. PKK ve Öcalan meselesi hassas bir konu. Devlet olmanın gereği olarak yaptığınız görüşmeler bile yarın bir gün siyaseten başınızı ağrıtabilir.

O yüzden 'gerekirse Oslo ya da İmralı olabilir' demek biraz da hükümete manevra alanı kazandırmak için.

Moral bozmak istemem ama şu anda tünelin ucunda ışığı gösteren bir süreç başlatılmış değil. Paralel ya da bağımsız giden ayrı girişimler var.

İmralı çözüme soğuk

İmralı cephesine gelirsek. Kulislerdeki bilgiler pek parlak değil.
Sanılanın ya da kamuoyuna aktarılanın aksine Öcalan kafasındaki yol haritasından milim sapmış değil.
Yani cezaevinden çıkmak için şiddeti ve silahı bir manivela olarak kullanmakta kararlı.
Ayrıca Kandil ya da Barzani kaynaklı görüşmelere de tepkili.

Hal böyle olunca İmralı üzerinden yürütülecek bir müzakere süreci belki Kandil'i oyundan düşürmeye yarar ama sonuca götürür mü belli değil.

30 yıldır dağda olan ve artık profesyonelleşmiş Kandil yönetimi ise bu durumun farkında. O yüzden 'oyalanmayı' ya da 'dışlanmayı' kabul etmeyeceğini bizzat Karayılan'ın ağzından açıkladı.
Konunun bir de silahlı mücadele boyutu var.

PKK'nın özellikle Hakkâri ve Şırnak'ta yapılan operasyonlar nedeniyle sıkıştığı sır değil. Çünkü yeni komuta kademesi sahaya hakim olmayı önemsiyor ve sürekli operasyon halinde.
Nitekim teknik takibe yakalanan telsiz görüşmeleri bu durumu teyit ediyor.
Siyasi iradenin ve komuta kademesinin örgütle mücadelede çok kararlı olduğunu söyleyebilirim. Hatta hiç olmadığı kadar motive dersek abartı olmaz.
Örgüt ise devrimci halk savaşını başlatmak için okulları basmaya, öğretmenleri kaçırmaya devam ediyor.
Ama şunu unutmamak lazım.

Kürt meselesi ve PKK ile mücadele çok boyutlu bir konu. Barışı tesis etmek, bunun için tüm argümanları kullanmak önemlidir. Ancak devlet olmanın şartlarından biri de vatandaşının güvenliğini sağlamaktır.
Etkin güvenliği sağlayacaksınız ki çözüm için zemin uygun hale gelsin.
Yoksa kimse karda kışta, yakıcı sıcakta savaşma meraklısı değil. Mesleği bu olanların bile...