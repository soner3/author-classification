PKK İçin En İyi Kürt Ölü Olanıdır!

PKK son günlerde okullara yönelik saldırılarını artırdı.
Dün de Diyarbakır’da bir liseye saldıran örgüt yandaşları attıkları ses bombası ve molotoflarla 2’si öğretmen biri öğrenci 3 kişiyi hastanelik etti. Aynı zamanda Güneydoğu’nun muhtelif yerlerinden benzer haberler geliyor.

Maalesef bu saldırıların artarak devam edeceği yönünde somut bilgiler de var. Peki ama dünyanın neresinde olursa olsun kabullenilemeyecek bu olayın arkasında ne tür bir strateji var?

PKK’nın hedefi ne?

Güvenlik bürokrasisinin analizlerine göre bu strateji örgütün Devrimci Halk Savaşı hedefinin önemli bir ayağı.

Planlı saldırılarda amaç devleti işlemez hale getirmek. Biraz daha açarsak. Halk ayaklanması planının uygulanabilmesi için devlet sisteminin işlemez hale, halkın isyan eder noktaya getirilmesi lazım. Bu bakımdan okulların bombalanması iyi bir yöntem!

Okulların bir bir bombalandığı ortamlarda kimse çocuğunu okula göndermez. Okulların, hastanelerin, üniversitelerin işlemez hale getirildiği bir bölgede halkı sokak hareketlerine hazırlamak daha kolay olur. Ayrıca eğitim alanında atılan adımlar da bu süreçte etkili. Mesela artık Kürtçe seçmeli ders.

Çocuğun okulda Kürtçe seçmeli ders aldığı bir ortamda örgüt yandaşlarının ‘Kürtçe için dağa çıktık’ diye lobi yapmasının bir anlamı kalır mı?

Genç nüfusun yaygın olması, okullarda hatırı sayılır bir öğrenci kitlesinin olması nedeniyle PKK için çift yönlü bir kayıp var. Hem okula giden çocuğu dağa çıkarmak kolay değil hem de okulda, dershanede aldığı eğitim örgüte taban kaybettiriyor.

Dershane dağın değil üniversitenin yolunu açıyor

Yeri gelmişken gündemdeki dershane tartışmalarına bir de Güneydoğu cephesinden bakmakta fayda var. Malum olduğu üzere Başbakan Erdoğan dershanelerin önümüzdeki yıldan itibaren kaldırılacağını söyledi. Bu konu, çok boyutlu ve milyonlarca kişiyi doğrudan etkileyen bir mesele.

Eğitimden ticari hayata, uluslararası hukuktan teröre kadar birçok noktadan saatler boyu tartışmak mümkün. Odetaylara girmeden konunun terör ile ilgili boyutuna bakalım. Dershaneler kapanırsa zaten iyi okulda okuyan öğrencilerin bir kaybı olmaz.

Ekonomik durumu iyi olanın da bir sıkıntısı olmayacaktır. Çünkü alacağı özel derslerle neredeyse şahsa özel dershanesi olur. Fakat eğitim seviyesi düşük liselerde okuyan fakir çocuklar dershaneler olmayınca üniversite sınavında başarılı olamayacaklar.

Hele hele bu Güneydoğu’da daha da hayati bir konu. Bölgenin eğitim şartları, öğretmen kalitesi malum. Üniversite sınavında en başarısız iller sıralamasında birinciliği kaptırmayan şehirler buralardan çıkıyor. Tabii ki tek parametre ile açıklamak mümkün değil.

Ama şunu unutmayalım: PKK’nın Güneydoğu’da özellikle dershane ve özel okulları sabote etmesi, okuma salonlarını hedef alması da böyle bir gerekçeye dayanıyor. Sonuçta Şırnak’tan çıkıp İstanbul’a, Ankara’ya üniversiteye gelen bir öğrenci dağa çıkmayacaktır.

Özetle dershane tartışmalarına bir de bu cepheden bakmakta fayda var. PKK’nın okullara yönelik saldırılarına tekrar dönersek. PKK son günlerde on civarında okula saldırdı. Dün sabah Diyarbakır’da Şehitlik Lisesi’ne gelen on kişilik grup ses bomba ve molotof kokteyli ile saldırdı. 2 öğretmen ile bir öğrenci yaralandı. Burada daha büyük bir facia da yaşanabilirdi. Sonuçta burası okul, yüzlerce öğrenci küçük bir alanda. Aslında örgütün amacı da o: Halkı korkutmak, sindirmek.

Öcalan’ın daha yola çıkarken yazdığı ‘Kürdistan’da zorun rolü’ tezi de aynı mantığa dayanıyor. Daha sonra kitaplaştırılan bu tezin meali şu: “Kürtler’i ezmezseniz üzerlerinde hakimiyet kuramazsınız.” PKK her türlü eğitim faaliyetini, devlet hizmetini sabote etme amacında. Devleti bütünüyle işlemez hale getirmek istiyorlar. Böylece devrimci halk savaşı için bir aşama daha geçilmiş olacak.

Gerçi bu da gizli kapaklı bir plan değil. Duran Kalkan geçtiğimiz günlerde PKK’nın yayın organlarında bunu açıkça yazdı. Yani daha çok çocuk ölecek, daha çok okul yakılacak! Bu aşamada “Masum çocukları öldürerek mi özgürleştireceksiniz” diye sormanın da bir anlamı yok. Çünkü PKK için en iyi Kürt çocuğu ölü olandır!