Ölüm Üzerinden Şantaj Ve Örgütün Çelişkisi

Bu yıl Kurban Bayramı hacca denk gelmedi (!) ama Cumhuriyet Bayramı ile çakışınca tatil uzamış oldu. Ülkenin ekserisi hâlâ tatil modunda.
Azınlıktaki öteki bölüm ise ya ölüm oruçları ile ilgili ya da Ankara caddelerinde kağnı yürüterek zorlama bir 'Türk baharı' çıkarma hevesinde.

Özellikle Abdullah Gül'ün cumhurbaşkanlığını engellemek, AK Parti'nin tekrar seçilmesini önlemek için 2007'de pişirilen, Malatya Zirve Cinayeti gibi kanlı planlarla uygulamaya konan senaryo yeniden ısıtılmaya çalışılıyor.

Bir yandan açlık grevleri ile karışan cezaevleri ve terör yüzünden oluşan kaotik ortam, öbür yanda 'Cumhuriyetin kutlanmasına bile izin vermeyen Erdoğan diktası (!) söylemi ile yine siyasete müdahale girişimleri.

Türkiye bu planları, senaryoları çok yakından tanıyor, bıkkınlık verecek derecede defalarca tecrübe etti ama senaristler hâlâ iktidara gelmek için sivil siyaset yollarını kullanmaları gerektiğini öğrenemedi.
'Yeni CHP' bugün İşçi Partisi'nin peşine takılıp meydanlarda cumhuriyeti kutlayacak. Böylece rejimi kurtarmış olacaklar!

Bunu söylemem yürümesinler anlamında değil.

Kaldı ki 'istihbarat var' denilerek yürüyüşlerin engellenmesini, yasaklanmasını her zaman yanlış buldum.
Devlete düşen 'istihbarat var' diyerek yasaklamak değil istihbaratın gereğini yapıp o gösterinin güvenli bir şekilde gerçekleştirilmesini sağlamaktır.

Gündemin diğer önemli konusu şüphesiz PKK ve açlık grevleri. Takvim ilerledikçe bu konu daha da yakıcı hale gelecek.

Hele bir de herhangi bir cezaevinden tabut çıkarsa o zaman konu uluslararası hal alır.

PKK da bunu bildiği için ısrarla ölüm üzerine oynuyor.

Hatta BDP'nin tahrik dolu açıklamaları, açlık grevindeki mahkumları 'aman ha gevşemeyin, gerekirse ölün' türü söylemleri de bu yüzden.

Yoksa Selahattin Demirtaş'ın önceki gün yaptığı tehdit dolu söylemler nasıl izah edilecek?

Ölümle şantaj yapıyorlar

Cezaevindeki açlık grevleri yabancısı olduğumuz bir durum değil. Hayata dönüş adıyla yapılan utanç vesikası müdahaleleri de yaşadık.

Ancak bu kez tablo farklı.

Diyor ki; açlık grevindekiler 'Öcalan'a uygulanan tecrit kaldırılsın, anadildeki yasaklar bitsin.'
Hükümetin neyi yapıp yapmayacağına geçmeden şunun altını çizelim hatta çerçeveletip her yere asalım: "İnsan hayatı üzerinden pazarlık yapılamaz."

Gelelim hükümetin ne yapacağına...

Aslında bu sorunun cevabı açık. Hatta bizzat Başbakan Erdoğan tarafından canlı yayında söylendi. AK Parti 2023 vizyonu içinde neler yapıp yapamayacağını deklare etti.

Kaldı ki Erdoğan 'gerekirse İmralı ile de görüşülebilir' diyerek Öcalan'la görüşmeleri başlatabileceğinin sinyalini verdi.

Hal böyleyken yani hükümetin yapacağım dediği şeyi yaptırmak için eylemlere girişmek tersten okumayla 'yaptırmamak için' sonucu çıkarır.

Yani BDP ve PKK eylemleri ile Öcalan'ı İmralı'ya gömmüşlerdi, şimdi de 'aman kalkmasın' diye üzerine toprak atıyorlar.

Gelinen noktada bir yere fatura kesilmek isteniyorsa bu tartışmasız PKK olmalı. Cezaevindeki savunmasız insanları ölüme yatırmak ahlaklı bir eylem türü müdür? Üzerine bomba bağlayıp sokağa bıraktıkları canlı bombalardan ne farkı var?

Kaldı ki Öcalan'ın İmralı'dan verdiği mesajlar, tehditler, süre vermeler artık sır değil. Başkentte 'İmralı tutanakları' merkezli kulisler bol.

Yani karşımızda 'kendini kurtarmak için yüzlerce kişinin ölmesi gerektiğini' söyleyebilen bir zihniyet var.
Öte yandan şunu da göz ardı etmemek lazım. PKK'nın 2012 hedefleri şaştı. Bu yıl devrimci halk savaşı başlatmayı planlıyorlardı ama 'uzaklardaki hesap' sahaya uymadı.

KCK operasyonları sonrası sokağı mobilize edemeyen örgüt yeni komuta kademesinin özverili mücadelesi sonucu hedeflerine ulaşamadı.

Açlık grevlerinin yeni bir seçenek olarak gündeme gelmesi de kırsalda istenilenin olmamasından.
Peki bundan sonra ne olacak? Müdahale gelir mi?

Başkentteki hava şöyle: Kimse bunları konuşmak istemiyor. Yetkili makamlar 'bunlar dillendirilmez, kritik eşik gelince gereği yapılır' görüşünde.

Siyaset cephesi konuyu cezaevleri bazında yakından takip ediyor. Bir yandan da müdahalesiz çözümün yolları aranıyor.

Fakat örgütün şantajına da boyun eğme niyetinde değiller.

Aslına bakılırsa bu konudaki en can alıcı soruyu oğlu açlık grevinde olan babanın yazdığı mektup dile getirdi. "Madem Öcalan'ın özgürlüğü için açlık grevi yapılıyor önce BDP ve PKK yönetimi açlık grevine başlasın."

Hazır başlamışken de susma orucu da tutabilirler...