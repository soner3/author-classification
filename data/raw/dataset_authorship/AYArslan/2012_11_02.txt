Ölümle Şantaj İdeolojik İflasın Delilidir

Öncelikle temel bir kuralı kayda geçirip altını çizelim.
İnsanları öldürerek siyaset üretebileceğinizi düşünüyorsanız burada çok ciddi ahlaki bir sorun var demektir.

Hele hele, bu durum cezaevindeki savunmasız insanlara örgüt baskısıyla yaptırılıyorsa karşımızda iki kat daha büyük bir sorun vardır.

O yüzden sonda söyleyeceğimi baştan söylüyorum: Şu anda süren açlık grevlerinin hiçbir makuliyeti, meşruiyeti yok. Devletin 'yapacağım dediği şeyleri yapması için greve gitmek' en başta süreci tersine işletme çabasıdır ve iyi niyetten yoksundur.

Kitlesel ölümlerle halkları çatıştırma çabası

Malum olduğu üzere açlık grevleri tartışması bir süredir devam ediyor.

Kimilerine göre 50. günü aşan ve yer yer ölüm oruçlarına dönen bu eylem giderek uluslararası bir hal alıyor.
Dün neredeyse ülkenin her yerinde bu konu konuşuldu. Hal böyle olunca Meclis'in de öncelikli gündemi açlık grevleri.

Olaya birkaç boyuttan bakmak şart.

Öncelikle örgüt stratejisi açısından bakarsak amacı daha net görebiliriz. Şöyle ki: Örgüt kendi planı içerisinde bu yılı yani 2012 yazını Devrimci Halk Savaşı'nın başlatılacağı dönem olarak belirlemişti.

Bütün stratejisi de buna göre planlanmıştı.

Hedef, Yüksekova ve Şemdinli'de örgüt bayrağını asarak, buralarda fiili bir durum oluşturarak 'çakma Kürt baharı' yapacaklardı. Ancak son dönemde bölgeye atanan asker ve polisin yoğun özverisi, örgütün saha hakimiyeti kurma çabasını boşa çıkardı.

Örgüt, kırsaldan ölüm çıkartamayınca çareyi cezaevlerinden çıkarmakta buldu.

Eğer kitlesel ölümler olur, sokaklar karışırsa hele hele bu halklar arası çatışmaya dönerse PKK Şemdinli'de başaramadığını yapmış olacak.

Silahla başlatılamayan Devrimci Halk Savaşı'nı ölüm oruçları üzerinden başlatmış olacaklar.

Bu açıdan son günlerde Bursa'da yaşanan olaylara hassasiyetle yaklaşmak lazım. Bursa ve Sakarya gibi iller sinir uçları hassas yerler.

Bir şekilde müzakere masasını kuralım çabası

Yerel kaynaklardan aldığım bilgilere göre PKK son günlerde darbe üstüne darbe yedi.

Tunceli ve Van'da kritik bazı isimleri öldürüldü.

Hatta lider kadroya yönelik çalışmaların olduğu da konuşuluyor.

Kışın yaklaşması, ülke içerisindeki birçok kampın ve sığınağın da imha edilmesi nedeniyle PKK'lıların kış üstlenmesinde çekilme sorunu yaşadığı başka bir gerçek.

Yani PKK kırsalda başarılı olamayınca elindeki en masum! argümanını piyasaya sürdü. Öte yandan Silivri'de ele geçirilen dokümanlar da malumun ilanı oldu.

Ölüm oruçlarının örgüt talimatıyla başlatıldığını ispatladı.

Hükümet PKK'nın ölüm oruçları taktiğini 'şantaj' olarak görüyor. Bu en üst düzeyde bizzat Başbakan Erdoğan tarafından dile getirildi. Ayrıca açlık grevinin gerçekte olmadığı yönünde görüntüler de ortaya çıktı.
Başkent bürokrasisinde yapılan değerlendirme şöyle:

"Örgüt ölüm oruçlarının baskısı ile Öcalan'ın tekrar cezaevinden örgütü yönetmesini sağlamak istiyor. Çünkü son bir yıldır ciddi istikamet sorunu yaşıyorlar. Olayların büyümesi ve halkların karşı karşıya gelmesi halinde hükümetin örgüte teslim bayrağını çekeceğini umuyorlar.

Bir şekilde hükümeti masaya oturtmak ve kafalarındaki çözümü dayatmak istiyorlar."

Bu aşamada ne yapılabilir?

Hiç de kolay bir durumla karşı karşıya olmadığımız açık. Açlık grevleri kimsenin duyarsız kalamayacağı kadar yakıcı bir sorun. Kamuoyu baskısı her geçen gün artacaktır.

Hele hele Avrupa medyasının ciddi anlamda baskı oluşturacağı da kesin. Bu aşamada hükümetin çok ciddi bir kamuoyu bilgilendirmesi yapması şart.

Bakanlık cephesinden bakıldığında cezaevi yönetimlerinin konuyu birey bazında yakından takip ettiklerini söyleyebiliriz.

Devletin 'yaşam güvenliğini sağlayacağı' belirtiliyor.

Ayrıca hükümetin yeni anayasa ve 4. yargı paketi hazırlığı yaparken örgütün böyle bir eyleme girmesinin 'düzenlemeden vazgeçin' demek olduğu görüşü hakim.

Bütün bu gelişmelerden bağımsız olarak şu notu düşerek bitirelim: PKK'nın bugün ölüm oruçlarından medet umar hale gelmesi örgütün söylem alanının kalmadığını gösterir.