BDP'nin 'Ben Bilmem Kandil Bilir' Israrı

BDP'nin dünkü TBMM grup konuşmasını izlerken bir an için 'galiba ben bu ülkede yaşamıyorum' diye düşündüm.
Çünkü eş başkan Selahattin Demirtaş öyle bir tablo çizdi ki; sanki cezaevinde açlık grevi yapan PKK'lılar Nobel'e aday barış aktivistleri!..

Başbakan, Cumhurbaşkanı, Adalet Bakanı da ölümlerden keyif alan zalimler!..
İmralı ve Kandil işbirliği, BDP desteği ile süren açlık grevlerinde gözler dün Meclis'te idi. Önce AK Parti grubunda Başbakan Erdoğan'ın ne diyeceğine baktık. Hükümet cephesi eylemlerin haksızlığı konusunda ısrarlı.

Taleplerin zaten hükümetin eylem planında olduğu hatırlatılıyor.
Kaldı ki bir gün önceki Bakanlar Kurulu'nda anadilde savunma ile ilgili somut adımlar da atıldı. Başbakan PKK'nın açlık grevleri ile devlete şantaj yaptığı görüşünde. Cezaevleri yakından izleniyor, gerekirse müdahale edilecek ama Öcalan'la ilgili bir düzenleme niyeti yok.
AK Parti grubundan sonra gözler BDP'ye yöneldi.

Çünkü BDP'den gelecek çağrı yaşanan tıkanıklığı aşabilirdi. Fakat BDP her zaman olduğu gibi 'Ben bilmem Kandil-İmralı bilir' söyleminde ısrar etti.

Demirtaş açlık grevlerinin gerekçelerini anlatırken 2009'a gitti.
KCK operasyonlarını anlattı, hükümetin müzakere masasından kaçtığını iddia etti. Bu nokta şu açıdan önemli; bugüne kadar açlık grevlerinin gerekçesi olarak gösterilen 3 talebin de anlamsızlığını BDP cephesi anlamış denebilir.

Çünkü söz konusu taleplerin ikisini zaten hükümet yapıyor. Yani hükümetin yapacağım dediği şeyi yapması için zorlamak tersten okumayla süreci tıkama niyetini gösterir.
KCK operasyonlarını da öyle bir anlattı ki sanırsınız orta da hiç suç yok. Sadece Kürt olduğu için binlerce kişi tutuklu!..

Aslında Kürt sorununun çözümünde yaşadığımız tıkanıklığın arkasında bu üslup var. Sözlü kültürün etkili olduğu Kürt coğrafyasında BDP yönetimi abartarak, yalan yanlış bilgiler kullanarak tabanını motive ediyor.

Bölgede zaten ciddi bir eğitim sorunu var.
Mevcut okullar, hatta anaokulları bile PKK tarafından yakılıp yıkılıyor. Eğitimsiz, işsiz, tahrik etmeye müsait kitleleri bu şekilde mobilize ediyorlar. Ekilen kin ve nefret tohumları ile Kürtler'i radikalleştirmek ve ayrı devlet olma sürecini hızlandırmak istiyorlar.

Hal böyle olunca açlık grevlerinin bitmesi değil bilakis cezaevinden tabutların çıkması gerekiyor.
Bunları söylerken Türkiye'de her şeyin güllük gülistanlık olduğunu iddia etme gafletinde bulunmuyorum. Bu ülkede bir 'eksik demokrasi' sorunu var ve Kürtler'le birlikte bundan herkes mağdur.
Eksik demokrasi sorununun çözümü ise silahla, bombayla insanları öldürerek olmaz.
Grevlere dönersek... BDP cephesinden bu konuda yapıcı bir çağrı ya da adım beklemenin pek bir gerçekliği yok gözüküyor.

Dünkü konuşma ile ilgili son bir not daha. Sayın Demirtaş'ın unuttuğu bir şey var. Anlattıklarına bu ülkenin dününü, bugününü bilmeyen çevreler inanmış olabilir.
Mesela salondaki Fransız siyasetçiler.

Ama sokağa çıkarsanız size Şemdinli'deki bombadan vücudu parçalanan 11 yaşındaki Faris'i soracaklardır.

Sakık tanık TSK sanık mı?

Daha önce bu köşede gizli tanıklık ile ilgili çok yazı yazdım.
Yasanın çıkması, uygulama aşamasındaki aksaklıkları ve özellikle Ergenekon gibi davaları çökertmek için gizli tanıkları deşifre amaçlı operasyonlar olduğunu anlatmıştım.
Dün enteresan bir gelişme oldu.

Ergenekon davasının 255. oturumunda gizli tanık Deniz'in Şemdin Sakık olduğu ortaya çıktı. Sakık açık kimlikle ifade vermek istedi. Sakık'ın neden böyle bir tercihte bulunduğunu ayrıca incelemek şart.
Ama dün sabahtan bu yana özellikle Ergenekon muhalifi çevrelerde 'işte bakın PKK'lıdan tanık yapıp TSK'yı yargılıyorlar' kampanyası başladı.

Hatta iş İlker Başbuğ'un tutuklu olmasına kadar getirildi.
Bu durum da davayı sulandırmak, itibarsızlaştırmak isteyenler için bulunmaz fırsat.
Oysa unuttukları bir şey var. Deniz'in PKK itirafçısı olduğu zaten biliniyordu. Yani Şemdin Sakık çıkması birçok kişi için sürpriz değil. Kaldı ki yasa gizlilik esaslı örgütlerin soruşturulmasında klasik ceza muhakemesi usullerinin yetersiz kalması nedeniyle yasalaştı.

Yani PKK-Ergenekon işbirliği ile ilgili herhalde mahalledeki bakkalın ya da bir akademisyenin tanıklığına başvurulmayacaktı.

O açıdan aslolan tanıklığın yasal olup olmadığı ve anlattıkları ile yargılamaya katkı sağlayıp sağlamadığıdır.