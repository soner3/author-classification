Her Rapor Sadece Rapor Mudur?

Başkanlık sistemi tartışmalarından açlık grevlerine, Suriye'de yaşanan gelişmelerden 27 Nisan bildirisinin muhtıra olup olmadığına kadar irdelenmesi gereken onlarca konu var başkentte.
Fakat önceki akşam katıldığım bir resepsiyon sebebiyle daha önce yazdığım bir konuya geri dönme ihtiyacı hasıl oldu.

Malum olduğu üzere Uluslararası Gazetecileri Koruma Örgütü'nün (CPJ) 2012 raporu bir süredir tartışılıyor.
Söz konusu raporun iddiasına göre Türkiye'de 'korku imparatorluğu' var ve 'basın özgürlüğü derin bir krizde.' Yine raporu hazırlayanlar '61 gazeteci yazdıklarından dolayı hapse atıldı ve gazetecilere yoğun baskı var' görüşündeler.

Hatırlanacağı gibi hükümet de rapora sert tepki göstermişti.
ABD'nin Ankara Büyükelçisi Francis Ricciardone, önceki akşam CPJ yöneticileri için evinde resepsiyon verdi.

Çok sayıda gazetecinin davetli olduğu programda CPJ adına Kati Marton sunum yaptı.
Buraya kadar bir anormallik yoktu. Ancak ne zaman ki Marton ile soru-cevap sohbete başladık, hava değişti.
Çünkü Marton ve ekibi fazlasıyla peşin hükümlü çıktı.

Marton 'Türkiye'deki korku iklimi bizi endişelendiriyor' deyip Türkiye'de gazetecilerin hükümet tarafından sindirildiğini iddia etti.

Marton'a 'iyi ama listeye aldığınız ve gazetecilikten dolayı cezaevinde olduğunu iddia ettiğiniz kişilerin arasında bombalama, silahlı saldırı, banka soygunu gibi suçlardan ceza almış, yargılaması bitmiş, hükümlü olarak cezaevinde bulunanlar var. Üstelik geçen yıl bunları gazeteci saymıyordunuz. Raporunuzun objektif olduğuna emin misiniz' mealli birkaç soru yöneltince rahatsız olup toplantıyı bitirdi.
Açıkçası üslubu ve cevapları birçok meslektaşı tatmin etmedi.

Çünkü gazeteciliğin temeli çift taraflı kontroldür. Yani bir iddia varsa onu farklı kaynaklardan kontrol etmeniz gerekir. Ama CPJ, bu raporu hazırlarken Adalet Bakanlığı'na savunmasını sormuyor bile.
Bunun nedenini de 'ihtiyaç hissetmedik' şeklinde açıklıyorlar.

Marton ve yardımcıları ayrıca 'Türk adaletine güvenmiyoruz, adil yargılanmadıklarını düşünüyoruz' da diyorlar. Sürekli aynı şeyi tekrar ediyorlar; "Gazeteciler hapsedilemez. Hapistekileri bırakın."
Herhalde Başbakan'ın bir sözüyle gazetecilerin hapsedildikleri ya da serbest bırakıldıklarını düşünüyorlar.
Yani önce bir kanaate sahip olup sonra rapor hazırlamışlar.

Bütün bunlar bir yana, bomba atmaktan, sahte ruhsatla silah taşımaktan, karakola silahlı saldırıdan yargılanmış, cezası Yargıtay'ca onanmış ve halen cezaevinde olan kişilere 'gazetecilik yaptıkları için tutuklular' derseniz bütün inandırıcılığınız gider.
Ayrıca böyle bir liste yaparsanız sadece gazetecilik yaptığı için başı mahkemelerle derde giren, siyasi baskıya maruz kalan gerçek gazetecilere de haksızlık yapmış olursunuz.

Zaten Adalet Bakanı Sadullah Ergin de CPJ yönetimi ile salı günü yaptıkları toplantıda raporun metodu ile ilgili çok sert eleştirilerde bulundu. Bakan Ergin listedeki isimlerle ilgili argümanları tek tek anlatmasına rağmen CPJ yönetimi 'hayır inanmıyoruz' noktasından geri adım atmadılar.

Açıkçası CPJ yönetiminden Kati Marton ve yardımcılarının üslubunu görünce rapor olarak ortaya koydukları metne karşı şüpheci olmak kaçınılmaz.

En başta bir muhabir, böyle bir metni istihbarat şefine götürse 'bu haber tek taraflı yazılmış, karşı tarafı da konuşturalım' der ve geri gönderir.
Ama CPJ sanık avukatlarının beyanlarını yeterli buluyor.
Üstelik raporlarını savunurken çizdikleri tablo da gerçeklikle uyuşmuyor. Tamam, bu ülkede basın özgürlüğü sorunu var. Her şey güllük gülistanlık değil. Basın özgürlüğü konusunda alacak yolumuz da var.
Ancak bu sorunlar, CPJ yönetiminin iddia ettiği türden değil.

Hele hele, 'korku imparatorluğu' ve 'gazetecilerin tutuklanarak sindirildiği' iddiası tespitten çok siyasi bir proje gibi duruyor.

Son dönemde bu tip 'Türkiye Analizleri'nin özellikle Batı başkentlerinde çoğalmasını da tesadüf olarak yorumlamak fazlaca iyi niyetli olur.