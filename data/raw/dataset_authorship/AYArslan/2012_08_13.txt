Müdahale İçin Artık Rusya Beklenmiyor

ABD Dışişleri Bakanı Clinton İstanbul'daydı ve çok önemli görüşmeler yaptı.
Öne çıkan noktaları dün haberlerde verdik. Satır aralarına ve kulislere baktığımızda hafta sonu İstanbul'da yapılan görüşmelerin Suriye için bir dönüm noktası olduğunu söyleyebiliriz.

Artık planlarda Esed yok. Geçiş sürecinin en kısa sürede tamamlanması ve bir güç boşluğunun doğmaması için çalışılacak.

Öncelikle şunu not edelim.

Clinton'ın ziyareti Erdoğan ile Obama arasında yapılan görüşmeden sonra Amerikan tarafının talebiyle oldu. Bu tip ziyaretler aylarca süren hazırlıkla yapılırken bir hafta içinde planlandı ve gerçekleşti.
Talebin Amerikalılar'dan gelmesinin önemi şurada.

Clinton'ın hemen gelmek istemesi Amerika'nın ciddiyetini yansıtıyor. Görüşmelere genel olarak baktığımızda şunu da söyleyebiliriz: Söylendiği gibi Amerika Türkiye'yi savaşa itmiyor, bilakis Türkiye'nin dediği noktaya geldiler.

Clinton ile görüşmelerin detayına bakarsak yeni bir aşamaya geçildiği açıkça gözüküyor. Bugünden yarına uçuşa yasak ve tampon bölge kurulacak denemez ama 'yapılacak işlerin planlanmaya başlanılması' önemli bir nokta.

Adım atmak için artık Rusya beklenmiyor. Annan planı da zaten ölü doğmuştu, şimdi tamamen gündemden düştü. Yani diplomaside beklenecek bir şey yok.

Beşşar Esed ile konuşacak lider de kalmadı. Bu arada cuma günü Fransa Dışişleri Bakanı Türkiye'ye gelecek. İslam İşbirliği Teşkilatı da Mekke'de toplanıyor.

Dışişleri kaynakları Amerikalılar'ı 'Hiç görmediğimiz kadar net' diye tanımlıyor. Askeri ve istihbari çalışma grupları, operasyonel planlamalar masada. Yani yarın bir gün icra safhasına geçildiğinde yapılacakların adı kondu.

Görüşmelerin bir başka boyutu da PKK idi.

Amerika'nın bu konudaki tutumu Ankara'dan farklı değil. Yani birkaç yere bayrak asarak ülke kurduklarını düşünenlere pek iyi haberler yok.

Keşke son dakika madalyaları da gelmeseydi!

Londra Olimpiyatları dün gece itibariyle bitti.

Yazıyı yazdığım saatlerde kapanış töreni henüz gerçekleştirilmemişti ama açılışta Londra'da olan birisi olarak dün geceki törenin de muhteşem olacağından şüphem yoktu.

Rekorların kırıldığı, inanılmaz mücadelelerin yaşandığı nefis bir organizasyondu. Tadı damağımızda kaldı dersek abartı olmaz.

Şimdi ise hesap zamanı.

Türkiye'nin önünde iki başlık var. Birincisi 2020'yi alabilecek miyiz? Öncelikle şunu söyleyelim, olimpiyatı alabilmek çok zor bir iş. Ama asıl iş organizasyonun altından başarıyla kalkabilmek.
İstanbul rakiplerine oranla şanslı.

Batı basınının negatif bir şekilde kullandığı 'Müslüman ülke' propagandası aslında bizim lehimize. Bugüne kadar Müslüman ülkelerde hiç olimpiyat düzenlenmemiş olması ayıbına İstanbul'da son verilebilir.
Yeri gelmişken not edelim, Batı basını konuya o kadar Fransız ki, 2020 Olimpiyatları'nın Ramazan'a denk gelmeyeceğini bile bilmiyor! Oralarda 'Ramazan'da olimpiyat' yorumları yapıldığını gören bizim bazı meslektaşlarımız da bakana soru olarak yöneltebiliyorlar.

Olimpiyat düzenlemek bir şehir için sınıf atlamak demek. O yüzden İstanbul'un adam olması için olimpiyata ev sahipliği yapması büyük fırsat olur. Çünkü olimpiyatı alan şehir baştan sona elden geçiriliyor.
Diğer boyut ise spordaki durumumuz. Açıkçası tablo pek parlak değil. Eğer son anda gelen madalyalar olmasaydı rezil olmuştuk.

Aslında son dakikada gelen madalyalar da olmasa çok daha iyi olacaktı. Sporcularımızla gururlandık, duygulandık ama o başarı bize temel sorunları unutturacak. Londra 2012 deyince atletizmdeki başarımızı hatırlayacağız.

Oysa Türkiye gibi nüfusunun yarısı genç bir ülkenin elde edeceği sonuç bu olmamalıydı.
Yeri gelmişken şunu da not etmekte fayda var.

Olimpiyatlarda neden başarısız olduğumuzu detaylı analiz etmeden de görmek mümkün. Mesela siyaseten iktidara muhalif kesimler 'Bakan istifa etsin' diyor.

Her hadiseye günübirlik baktığımızın delili bu ifadeler. Bakan dün gelmiş, bakanlık yeni kurulmuş ama faturayı bakana keserek bir sonraki olimpiyatlarda rekorları kırmayı bekliyoruz.
Neyse ki bakanlık konuya ciddi hazırlanıyor.

Detayları önümüzdeki günlerde açıklanacak 'Olimpiyat Eylem Planı' hazırlandı. Olimpiyat öncesi bitirildi ama kamuoyuyla paylaşılması önümüzdeki günlerde olacak. 'Olimpiyatlarda başka ülkeler nasıl başarılı oldu, biz nerede hata yapıyoruz' sorusuna cevap arandı.

Bu amaçla son bir yıldır model ülkelerde incelemeler yapıldı.

Ortaya 10 maddelik bir eylem planı çıktı. Bakan Suat Kılıç detayları önümüzdeki günlerde açıklayacak. Eylem planı gerçekten radikal. Kararlılıkla uygulanırsa Türkiye önümüzdeki olimpiyatlarda daha iyi yerlerde olacaktır.