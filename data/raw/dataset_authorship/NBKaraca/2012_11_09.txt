Takvim Savaşları....

PKK ve KCK tutuklularının sürdürdüğü açlık grevlerinde 60. günün eşiğine gelindi.
Hiç dolandırmadan fikrimi söyleyeyim: 2000 yılında, mahkûmların F tipi hücrelerde kalmamak için, seslerini duyurmak adına yaptıkları eylemleri ne kadar sahih ve yerinde bulduysam, bu grevleri o kadar irrasyonel ve tutarsız buluyorum. Sonu "Hayata Dönüş" operasyonu eliyle yakılmak olmuş o mazlumlar, kendileri için yaşamsal, cezaevleri için teknik bir detay olan bir talebe ilişkin olarak kamuoyunu haberdar etmek ve duyarlı kılmak için aç kalıyorlardı.
Oysa "Kürtlerin hakları" meselesi öyle değil. Birincisi, sorundan haberdar olmayan yok; PKK ve uzantısı olan yapılanmalar gün geçmiyor ki bugün açlık grevleri vesilesiyle tekrarladıkları talepleri yeniden ve yeniden gündeme getirmemiş olsunlar. Kürt siyasi ve silahlı hareketinin sesini duyurma sorunu yok, toplamda makes bulma sorunu var.
İkincisi, talep edilen şeylerin bir kısmı bugünden yarına gerçekleşecek şeyler değil. Anadilde savunma zaten AK Parti programında var ve bunun için çalışmalara başlandığı epeydir ilan edilmiş bir şey. Ancak Abdullah Öcalan'a yönelik tecridin kalkması şartı karıştı. Selahattin Demirtaş'ın, "Mehmet Öcalan adaya gitsin diye değil, Abdullah Öcalan adadan gelsin diye" cümlesini sarf etmesi, "Elini veren kolunu kaptıracak, belli" klişesini tetikledi, ileri sürülen şartı manasızlaştırdı.
Anadilde eğitim talebi ise her nedense imkân dahilinde olup olmadığı hiç tartışılmayan bir mevzu. Bir devletin topraklarında yaşayan etnik gruplardan birine böyle bir hak tanıması hukuken mümkün mü? Diğer etnik gruplara bu hak tanınmadan nasıl sadece Kürtçe anadilde eğitim talebi karşılanacak?
Diyelim ki devlet, "Tamam tamam, Lazların ve Çerkezlerin de anadilde eğitim talebini karşılayacağız" dedi, ciddiye alır mıydınız? Devlet hangi personel, hangi altyapı ve birikimle bu vaadini tutacak? Türkler ve Kürt siyasi hareketi iyi kötü ortak bir dilde, Türkçe'de konuşabildikleri halde yıllardır anlaşamıyorlar, anadilde zorunlu eğitim alıp Türkçe'yi hiç öğrenmeyen sonraki nesillerle yaşanacak ayrışmanın boyutu kestirilebiliyor mu?
Anadilde zorunlu eğitim talebinin "ayrılma ve bölünme" talebinin kulağını tersten gösteren hali olduğu bu kadar açıkken, "Biz bağımsızlık istemiyoruz, sadece anadilde eğitim istiyoruz" söylemindeki samimiyetsizlik daha ne kadar sürecek? Demokrat aydınlardan bu sorulara coğrafyanın Kürtler dışında kalan ahalisini de tatmin edecek yanıtlar gelmiyor maalesef.
Bu bir yana, ortalama vatandaşın, sosyal medyanın ve sokağın tavrı daha da iç burkucu. Sokak, "Kuzuların Sessizliği" filminin ana karakteri Hannibal Lecter'la bile empati kurabiliyor da, PKK'nın radarına girdiği için hayatı bedel ödemekle geçen, şimdi bir de ölümle ya da açlık yüzünden oluşacak kalıcı hasarlarla yüz yüze olanların çilesiyle bağ kuramıyor. Velev ki söz konusu açlık grevinin "şantaj"a bakan bir yanı var. Ama pazarlığın taraflarından biri masaya canını koyuyorsa, refleks olarak şöyle bir dönüp bakmaktır "normal" olan. Bir nazarı bile çok görüyorsan, muarızınla aynı dertten mustarip olup olmadığın sorusu akla gelir.
Canını satan adamın çağrısına kulak tıkayabilmen, aslında senin de hayatın değerine dair doğru düzgün bir kodlamaya sahip olmadığını gösterir. Kürt meselesinin "uğruna ölmek, uğruna öldürmek"
üzerinden terör zaviyesine sıkışıp kalmasının en önemli sebeplerinden biri, iki tarafın da hayatta kalmayı pek muteber bir değer olarak görmeyişinde saklı. Yaşama titizlenmeyen, ölümün çağırdığı manaları da yerli yerine koyamaz çünkü. Dirimde gözü olmayan, ölüme kulak kesilmez.
Umarım açlık grevleri kimse ölmeden ve kimse zarar görmeden son bulur. Zira, hükümetle şu an açlık grevlerini örgütler vaziyette olan PKK arasındaki mesele, takvim savaşından ötesi değil. İki taraf da "Müzakereler başlayacaksa, benim istediğim zamanda başlar, senin dilediğin vakit değil!" davasında. Umarım eylemi sürdürenler bunu kavrar ve "önderlik" ne derse desin, bir takvim için ölünmeyeceği noktasında uzlaşırlar.