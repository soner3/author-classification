Suriye Meselesi Ve En Çok Sorulan Sorular

■ "Tezkere'nin amacı caydırıcı olmak."
Doğru. Bir devlet komşu ülkeden gelen ve "can kaybına" sebep olan top mermileri hakkında rutin olarak tuttuğu yol hangisi ise ona devam etmekle yetinemez. Daha da sertleşebileceğini göstermenin yolu, farklı bir şey yapmayı gerektiriyor. Ancak "Ya bu tezkere caydırıcı olmazsa?" sorusu da mantıklı bir endişeden kaynaklanmakta.
■ "Hazır ol cenge istiyorsan sulh u salah."
Doğru.
Ama "Elinde bir çekici olan her şeyi çivi görmeye başlar" sözü de doğru.
■ "Alınan tezkere, Suriye'yle savaşmak için yeterli."
Yanlış. Hükümet tezkereyi Meclis gündemine getirirken "caydırıcılık", "önleyicilik", Esad'ın Türkiye'ye taşan saldırılarını savuşturma işini hukuki bir zemine oturtma gibi gerekçeler ileri sürdü, bütün kurmaylar bu yolda açıklamalar yaptı. Suriye ile topyekûn bir savaş, bu kapsama dahil değil. Böyle bir iş için halkın ikna edilmesi gerekir ki, bu da oldukça zor bir iş.
■ "Türkiye büyük bir ülke. Suriye ne ki, istesek bir anda yerle bir ederiz" yaklaşımı.
Yanlış.
Türkiye haklı olduğu halde üzerine basılıp geçilebilecek kadar güçsüz ve önemsiz bir ülke değil. Ama haksız bir savaştan galip çıkacak kadar güçlü ve büyük bir ülke de değil. Mesele sadece Suriye olmadığından, Suriye aynı zamanda Rusya ve İran demek olduğundan Türkiye "haklı olmaya" her zaman, ama içinde bulunduğu şartlar itibarıyla şimdi daha da fazla dikkat etmek zorunda. Ve maalesef bu konuda herkesi ikna edebilmiş değil.
■ "Türkiye'nin Suriye politikası hem yanlış hem ahlaki değil. Türkiye cihadcı, Sünni grupları destekledi, mezhep savaşını ve etnik gerilimi tetikledi."
Yanlış. Türkiye 201 Tin Temmuz ayında Türkiye'ye gelen muhaliflere "Gelin sizi örgütleyelim" dememişti. Türkiye örgütlenme niyeti olan bir muhalefete "bir vizyon ortaya koymalarını" tavsiye etti. Suriye Ulusal Konseyi'ne "içinde Nusayrilerin, Kürtlerin, Sünnilerin, Şiilerin, Türkmenlerin de bulunduğu çoğulcu bir yapı oluşturmalarını" önerdi. Bu 2011 'deki tüm ifadelerde, basına yansımış haberlerde de yer alıyor. Dolayısıyla mezhepçilik ithamı haklı bir eleştiri değil. Bilakis, Dışişleri'nin ve MİT'in yeterince mezhepçilik yapmaması eleştiri konusu oldu. Bu kurum ve bakanlığın başlarındaki isimler, bazı gruplar tarafından "İrancı olmakla" itham edildiler. Hükümet "mezhepçilik yapıp Şiileri ve Alevileri kutuplaştırıyor" mu yoksa "İran'la yakın olmak yüzünden Kürt meselesini çözemiyor" mu, lütfen artık bir karar verilsin.
■ "Suriye muhalefeti başından beri silahlı, savaşçı, cihadcı bir tutum içinde. Esad silaha sarılan cihadcıları dizginlemek istedi, bu kanlı tablonun asıl sebebi muhalifler."
Yanlış.
Suriye'de 2011 Mart'ından temmuza kadar olan dönemde insanlar sokaklarda "Islah el nizam!" diye bağırıyorlardı, "rejimin ıslah edilmesini" istiyorlardı. Ancak ne zaman ki Hama'da ya da çeşitli illerde insanların rejimin askerleri tarafından öldürülmesi gerçekleşti, ne zaman ki camiden çıkan insanlar "sniper"larla avlandı, o zaman muhalifler Tunus'taki, Mısır'daki benzerleriyle aynı durumda olmadıklarını fark ettiler ve ağustos ayından itibaren "Iskat el nizam" diye bağırmaya, rejimin düşmesini istemeye başladılar.
■ "ABD, Türkiye'nin Suriye'ye girmesini istiyor."
Hem doğru hem yanlış. ABD'nin gündemini ziyadesiyle meşgul eden şey, Çin ve Hindistan. Suriye ile ilgisi İran'ın destabilize edilmesiyle ilgili. Aynı işi görecek başka bir yolla da iktifa eder, Suriye halkı umurunda değil. Kuşkusuz bu durum Türkiye'nin Suriye'ye girmesinden memnun olmayacak anlamına da gelmiyor. Memnun olur, çünkü bu şekilde hem İran'ın istikrarsızlaşması mümkün olur, hem de bakarsınız Türkiye'nin başına Erdoğan'dan daha öngörülebilir, daha çok söz dinleyen, iddiasız bir Türkiye fikriyle daha barışık başka bir aday zuhur eder ve bir taşla iki kuş vurulmuş olur. Bu durumda ABD, Suriye'ye girmeyi neden istesin? Aynı soruyu bir de hükümet için sormak lazım. Bu durumda Erdoğan hükümeti Suriye'ye girmeyi neden istesin?