Amerika Büyük Bir Şakaymış Sahiden...

RADİKAL Gazetesi'nden Ezgi Başaran'a söyleşi veren Prof. Henri Barkey, Türkiye'nin Suriye'ye savaş açması halinde yaşayacağı zorlukları özetlemiş, kestirip atmış demek daha doğru. Lehigh Üniversitesi Uluslararası İlişkiler Bölüm Başkanı ve bir dönem ABD Dışişleri Bakanlığı'nda Ortadoğu ve Türkiye analisti olarak çalışan Barkey özetle şunları söylüyor: 1) Türkiye'nin son bir yılda izlediği Suriye politikasının alternatifi yoktu, çünkü savaş yanıbaşınızda ve çok da fazla seçeneğiniz yok. 2) Suriye'deki iç savaşın ülkenin kuzeyinde bir Kürt bölgesi ortaya çıkaracağını bilseniz de durum değişmezdi, Esad'a karşı bir pozisyon almasaydınız da sonuç aynı olurdu. 3) Türkiye no fly zone-uçuşa yasak bölge, tampon bölge uygulamasının altından kalkamaz, yapamaz. 4) Türkiye istese de ABD tampon bölge, uçuşa yasak bölge uygulamalarını istemiyor ve yapmayacak. Obama da yapmayacak, Romney de.
Barkey'in tüm açıklamaları, Türkiye'nin yanıbaşındaki bir diktatörle yalnız bırakılmasının "argümantasyon" cihetini oluşturuyor. Barkey "Haklıydınız ama yalnızsınız" diyor. Aslında sadece görüneni teyit ediyor. Esad'ın muhaliflere şiddet uygulamaya henüz başladığı günlerde "Esad rejimi artık meşruiyetini kaybetmiştir" açıklaması yapmak için dakika sayan ABD yönetiminin yerinde yeller esmekte. Açıktan "Haydi Türkiye, Suriye ye gir" kampanyasını yöneten İngiltere ise artık pek sessiz.
Barkey, ABD'nin Türkiye'nin taleplerine neden cevap vermeyeceğini öyle bir anlatıyor ki, ABD'ye acıyasınız geliyor. Çünkü efendim, ABD Müslüman topraklarına bomba atmamalıymış artık. Hep bu yüzden dünya ABD den nefret etmiş. ABD, Suriye de bir no-fly zone oluşturursa Suriye kesin bazı uçakları düşürürmüş. Suriye'nin uçaksavar sistemi muhteşemmiş, baş edilmesi güçmüş. Barkey'in anlattığı ABD'yi dinlerken içimden "Olay bu ise Şanghay Beşlisi'ne girme fikri latife niteliğini kaybetmiş demektir" diye geçti, itiraf edeyim.
Şam'a üç saatte varılacağını düşünenlerden değilim. Şam'da namaz kılma adına yüzlerce/binlerce güneş batırmaya taraftar biri de değilim. Ama olsaydım, Suriye'ye girmek için ABD'deki seçimlerin sonuçlarını bekleyen Türk usulü neo emperyalistlerden olsaydım, şimdi karşımıza geçip Barkey nezdinde romatizmalı taklidi yapmaya kalkan bu tavşan atlete şunu sorardım: ABD 2002'de Suriye'yi "şer ekseni"nin en önemli ayaklarından biri olarak tanımlarken o muhteşem uçaksavar sisteminden haberdar değil miydi? İsrail 2003'te Şam yakınlarındaki bir Filistin kampını bombalarken bu uçaksavar sistemi neredeydi? 2004 ve 2005 yılı Suriye halkının ABD tarafından her an vurulabileceklerini düşündükleri yıllardı. Haksız da değillerdi, çünkü George W.Bush'un Irak'tan sonra Suriye için de işgal hazırlığı yaptığı biliniyordu.
Demek ki George W. Bush, Suriye'nin uçaksavar mekanizmasından çekindiği için fikrini değiştirmiş, ne de olsa akıllı adam...

*

Barkey'in sözleri bizi savaş seçeneğinden alıkoymalı, ayrıca ABD ile çıkarlarımızın örtüşmediğini anlamamıza yaramalı. Bunun en hızlandırılmış kanıtı aslında ortada duruyor: Türkiye nin Suriye meselesinde iyiden iyiye kızışmasının temel nedeni PKK terörü. Kandil nerede? Irak'ta. Irak nerede? Artık Amerika da. Barzani ve ilginç bir şekilde Maliki, ABD ile kurdukları ittifak sayesinde konumlarını tahkim edebiliyor. Ve biz yıllardır, kâh ABD Irak'tan çıkıyor şimdi bize yardımcı olur, kâh istihbarat işbirliği yapıyoruz, inşallah işe yarar diye dolanıp duruyoruz.
Devletin müttefik olarak kayda geçtiği bu ülkeye gidip de müjdeyle dönmeyen de yok. Yapılan reformlar arttıkça şiddetinin dozunu da artıran PKK ile öpüşüp koklaşmakta hiç beis görmeyen BDP vekilleri de ABD'den heyecanlı haberler getiriyor. BDP Eşbaşkanı Gültan Kışanak, ABD dönüşü, Obama yönetiminden rol istediklerini açık açık söylemişti. (Radikal, 3 Mayıs 2012.) Aysel Tuğluk ise talep edilen ama ne olduğu bilinmeyen "rol"ün ötesinde, ABD'nin hükümet üzerinde ciddi bir tasarıma girişeceği haberiyle dönmüştü: "Obama yönetimi yeniden seçilirse, Türkiye'yi ve AKP'yi masaya yatıracak! Bakın oturtacak demiyorum, masaya yatıracak! Bu, bir dizayn olacak." (Özgür Gündem, 31 Mayıs 2012.)

*

Yapılması gereken, Suriye krizini savaşa dönüştürmek değil, uzlaşımları yeniden gözden geçirmek.