Savaş Oyunları

ŞEMDİNLİ, Gaziantep'te yapılan bombalı saldırı ve derken Beytüşşebap...Türkiye'nin terör sınavı yeni PKK sürümüyle sahnede, can yakmaya ve Türkiye'nin sabrını sınamaya devam ediyor. "PKK'yı kim kullanıyor, PKK kimin adına söz konusu cinayetleri işliyor" sorularına verilen cevaplar çoğunluk "komşuları" işaret etmekte.
Son günlerde medyada, Suriye hesabını AK Parti'nin hanesine yazıp Esad ile beraber birkaç kelle daha almak isteyenlerin tavırlarını izliyoruz. Washington yörüngelerinin zorunlu kıldığı önceki tutumlarıyla çelişiyor, ontolojik duruşlarıyla ters düşen tavırlar sergiliyorlar. Türkiye İran olmayacak pankartlarıya ruhsal akrabalık içinde olanların Nusayri elitlerinin Baas kampı üzerinden İran'ı savunacak durumlara gelmelerine şahit oluyoruz. Hakeza, "Türkiye'nin ekseni kaydı" diye şikâyet edenlerin "Türkiye; İran-Rusya-Suriye-Çin ekseninde hareket etse bunlar yaşanmazdı" anlamına gelen eleştirilerini bundan önceki yazılarımda eleştirmiş, "Erdoğan"sız Türkiye projesinin bu kez de Suriye ve artan terör eylemleri üzerinden sahne aldığını yazmıştım.
Ancak karşı operasyonların da ilki kadar can sıkıcı olduğunu görmezden gelmek ne mümkün. Amiral Gemisi elemanlarının yahut anamuhalefet partisi laikçilerinin Nusayrilik ve Alevilik üzerinden İran-Suriye, Baas rejimi savunmasına geçmesi ilginç ve çelişkilidir de, dünün İkbal'den, Beheşti'den etkilenen İslamcılarının İran bombalansa kıllarının kıpırdamayacak olması ilginç ve çelişkili değil midir? Amerika ve İsrail'in, "İran'ı kim vuracak?" yarışı içinde, "Sen vurma ben vurayım" flörtü icra ettiği şu günlerde, muhafazakâr demokrat basının İran aleyhtarlığında yekvücut olması diğer vakıalar kadar dikkat çekici değil midir? İlkine "operasyon" diyoruz ve dedik de, peki ikincisi ne oluyor?
Sırf yayınlandığı mecra daha önce "tamamen duygusal!)" saiklerle savaş kışkırtıcılığı yapmış diye, ABD'nin oldukça saygın 3 düşünce kuruluşunun pek de alışık olmadık biçimde "bir araya" gelip, Antep'te patlayan bombayı dahi içeren bir savaş oyununu 27 Haziran'da oynamış oldukları haberini görmezden gelmemiz ne kadar doğru? Haber özetle şöyleydi: Brooking, American Enterprise ve Savaş Çalışmaları Enstitüleri tarafından ortak oynanan savaş simülasyonunun konusu Suriye ve bölgedeki değişim, kilit ülkesi Türkiye idi. Söz konusu simülasyona göre Türkiye, oyunun hiçbir aşamasında Suriye konusunda tek başına hareket etme yanlısı davranmadı, bir askeri müdahale durumunda ABD ve NATO desteğinin yanı sıra uluslararası meşruiyet aradı; ABD ve Suudi Arabistan ise Türkiye'yi bunlar olmaksızın bir müdahaleye zorladı. Önce Suriye'de ölenlerin sayısı, artan mülteciler gündeme geldi, ne zaman ki "tahmini olarak" Gaziantep ya da Kahramanmaraş illerinde meydana gelebilecek bombalamalar söz konusu oldu, o zaman ABD ve Suudi Arabistan'ın istediği oldu, Türkiye Suriye'ye askeri müdahaleye başladı. (24.08.2012/ Hürriyet)
Kimse kusura bakmasın ama bu haberin doğru olduğunu varsaymamızı mümkün kılan etkenler var. Simülasyonun içerdiği olaylar gerçekleşti mi? Evet, hem de harfiyen. Yetkililerden haber yanlış ise sorumlularının, doğru ise ne anlama geldiğinin sorgulanmasına dair şiddetli bir kınama, bir ültimatom geldi mi? Hayır. Dolmabahçe ofisinden medyaya, bu olayı Obama ile yaptığı bir telefon konuşmasına taşıyan ve o sırada elinde "levye" olan bir Erdoğan fotoğrafı sızdı mı? Hayır.
Tamam. Diyelim ki bunlar -zaten- olmaz. ABD bir dünya devi ise, yavrucukları olan düşünce kuruluşları da "dokunulamazlar" listesindedir. Susmayı, teğet geçmeyi anlarım. Ama dünya devine yapamıyoruz, bari dişimizin kestiğine yapalım zihniyetini anlamam. Büyük müttefiki es geçip, "İran var ya, hepsini o beceriyor, hepsi onun suçu" cephesini sürgit genişletmeyi anlamam. İran'ın elbette oyunları, dümenleri var, ama sadece onun varmış gibi yapmak neyin nesi?
Kimse size İran ile kan kardeş olun, sorunlu bir rejimi koruma adına tehlikeye girin dememişti, ama Türkiye kamuoyunu İran'ın bombalanması ihtimaline hazırlayın da demedi. Lütfen, kaldırılamayacak sorumluluklara ortak olmaktan kaçınalım.