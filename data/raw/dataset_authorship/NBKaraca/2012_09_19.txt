'Uluslararası Camia Bosna'dan Hiç Ders Almamış'

BAŞBAKAN Erdoğan'ın Azerbaycan, Ukrayna, Saraybosna seyahatine eşlik eden bazı gazeteciler, Saraybosna'da kısa ama önemli bir görüşme yapma imkânı da buldular. Eski Bosna Hersek Cumhurbaşkanı Haris Sladziç ile Suriye'yi konuşma imkânı. "Suriye yeni Bosna mı?" sorusu hayli mantıklı bir soruydu. Esad'ın yaptığı saldırıların sivilleri hedef almaya başlaması, BM'nin dün Bosna konusunda nasıl ikircikli bir tutum içine girdiyse bugün aynısını Suriye için yapması gibi noktalar açısından Suriye ve Bosna arasında benzerlikler vardı.

'HALEP, SREBRENİTSA OLMASIN!'
Sladziç, "BM ne yazık ki Bosna'dan hiç ders almamış" diyordu. Ama birçok şey için hâlâ elimizde BM'den daha iyisi yoktu. Özellikle Halep için Srebrenitsa'dan ibret alınması lazımdı.
"BM, Suriye'de siviller için güvenli alanlar oluşturmalı, geçmişteki başarısızlıklarından ders alarak, o hataları tekrarlamamak üzere yapmalı bunu. Uçuşa yasak bölge uygulaması bir an önce yürürlüğe konmalı. Çünkü bizim tecrübelerimiz gösterdi ki, ağır silahtan, karasal müdahaleden kaçabilirsiniz ama uçaktan kaçamazsınız. Eğer bunlar yapılmazsa, büyük insani dramların yanı sıra mülteci sorunu da mağduriyetleri baş edilemez hale getirecek. Bizde o dönem iltica etmek zorunda kalmış ve şimdi halen yurduna dönemeyen Boşnaklar var. Nerede insanlarımız diyoruz şimdi, neredeler? Mültecilerin tekrar yurtlarına dönebilecek şekilde organize edilmesi lazım, kendi yurtlarına yakın yerlere yerleştirilmesi lazım ki bu noktada Türkiye doğru yapıyor."
Boşnakları su almaya giderken öldüren Sırplar ile cenazesini kaldırırken öldürülen, tutuklanırız korkusuyla hastaneye bile gitmekten korkan Suriyeliler arasındaki benzerliğe dikkat çekiyor Sladziç. Sırpların "Müslüman avı"nı uluslararası eğlence haline getirip para karşılığı av partisi düzenlediği günlerde kendi kendisine hep şu soruyu sormuş: İnsanlığın harekete geçmesi için kaç sivilin ölmesi gerekiyor? Vicdanlar hangi sayıya ulaşıldığında artık yeter diyecek?
Bugün aynı soruyu Suriye'yi izlerken sorduğunu söylüyor. BM'nin özellikle Müslüman toplulukların katledilmeleri söz konusu olduğunda duyarsız kaldığı şeklindeki algının maalesef doğru olduğunu düşünüyor. Taylor Branch'ın "The Clinton Tapes; Wrestling History with the President" adlı kitabında kayda geçtiği veriyi örnek gösteriyor. Söz konusu kitapta dönemin ABD Başkanı Clinton, Taylor Branch'a, "Boşnaklara neden silah ambargosu uygulanıyor ve kendilerini savunma hakları ellerinden alınıyor?" sorusuna yine dönemin dünya liderlerinin verdiği cevapları aktarıyordu. Clinton diyordu ki: "Avrupalılar kamuoyu önünde 'Daha çok silah daha çok savaştır' diyerek ambargoyu savunuyorlardı. Arka planda ise Mitterrand 'Çünkü orada Müslümanlar var' iması yapıyor; John Major ise (dönemin Britanya Başbakanı) 'Evet bu olanlar acı verici ama Hıristiyan Avrupa'nın yeniden inşası için gerekli' diyordu."
Bu durumun tek bir açıklaması var Sladziç nazarında: "İnsanlık ve medeniyet ilerliyor zannediyoruz, ama aslında ilerlemiyor."

'GURUR DUYDUM'
Sladziç'e göre Suriye'de işlerin bugünden yarına düzelmesi zor. Sadece Suriye'nin değil, yaşadığımız dünyanın birçok sorunu var artık. Sistem, kendisine bir yer arayan 20-30 yaş arası gruplara yapacağı bir iş veremiyor, referans kaynakları kalıcı olamıyor ve gençlerin aşırı uçların kanatları altına girmeleri kolaylaşıyor. Terör ve iç savaş tehlikesi bugün pek çok bölgeyi tehdit ediyor.
"Ben komünist değilim, ama sosyal adalet fikrinin eskisinden çok daha önemli hale geldiğini düşünüyorum" diyor Sladziç. "Güzel şeylerin adil dağıtımı sağlanamadığı sürece, sorunlar bitmez. Savaşlar sürer, mazeret bugün etnik köken farkı, yarın mezhep farkı, derken sakallı sakalsız farkı olur. 50 kişinin tüm Afrika'dan daha zengin olduğu bir dünyada, çatışma sürpriz değil. Güçlü adamların ve güçlü ülkelerin ezilen ve onurundan başka bir şeyi olmayan insanların yanında durmayı, onlara saygı duymayı öğrenmesi gerekiyor."
"Türkiye, Suriye halkının yanında durdu ve bu çok değerliydi' diyerek bitiriyor sözlerini. "Türk vatandaşı değilim, ama öyleymişim gibi gurur duydum sizinle."