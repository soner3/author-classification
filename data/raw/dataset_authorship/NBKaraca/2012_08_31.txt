'Eksen Kaydı' Diyenler, Şimdi 'Eksen Değişikliği' Mi Öneriyor?

SURİYE'de Arap Baharı'nı vesile yapıp dikta rejimine karşı ayaklanma başlatan muhalif güçlerin ve tarihin arkasında kaldığını kabullenmek ve misal seçimlere gitmek gibi kararlar almak yerine ayaklananlara çok ağır, çok zalimce karşılıklar veren Esad rejiminin arasında bir savaş var. Ancak pek tabii, bu sadece Suriyeli muhaliflerin ve Esad'ın savaşı değil. Onlar üzerinden savaşan ya da masada yer kapmaya çalışan blokların iktidar mücadelesi.
CHP, bazı milletvekilleri Apaydın Kampı'na alınmadıkları için ateş püskürüyorlar. Kampı ziyaret edebilmelerini tercih ederdim. Ancak CHP'nin duruşu sahiden de öyle bir kampta problem yaratabilecek bir duruş. CHP'li vekiller ateşli Baas sloganlarının atıldığı forumlarda boy gösteriyor. CHP, Suriye muhalefetini aşağılayan açıklamalar yapıyor. Esad'ın rejimini hâlâ meşru görüyor. CHPye göre Özgür Suriye Ordusu, barbar, vahşi mezhepçi ve emperyalistlerin tetikçilerinden ibaret. Türkiye taşeron. Bütün Arap ülkeleri Sünni, mezhepçi ve barbar.
Libya örneğini hariç tutarsak işler bu derece ak-kara, iyi-kötü, satılmış-vatansever, emperyalistler-kuklalar keskinliğinde gitmiyor oysa. Suriye'de yürütülen bir vekil savaşı dahi olsa, vekilin kendisini asil sanmakta mazur sayılabileceği şartlar söz konusu olduğu sürece, bu tezin ahlaki bir karşılığı yok. "İnsanların ölmesine elbette karşıyız ama onlar muhalif değil ki, tetikçi" demek, muhaliflerin katledilmeyi hak ettiğini söylemektir. Bu duruşun vicdani bir tercümesi yok. Öte yandan direnişine güç temin etmek için din, mezhep, etnik farklılıklarından tutku ve motivasyon temin eden muhalifler de ak kaşık değil; ayrıca bilinir, çok erken bir safhada dış destek talep eden her hareket meşruiyetini, onurunu gölgelemekle malul. Bugün Suriye davasının ortalama bir Müslüman'ın vicdanında-ki yansıması, Filistin'e verilen destekle asla boy ölçüşemiyorsa bir nedeni de budur.
Direnişi yürüten muhalifler üzerinde etkisi olan bazı Vehhabi-Selefi vaiz ve imamların, Şiilik ve Nusayrilik karşıtı söylemleri, muhalefete mensup bazı isimlerin açık NATO müdahalesi talepleri vs. Müslüman dünyanın vicdanının Esad rejiminin yaptığı yıkım karşısında yeterince etkin bir teyakkuz göstermesine yol açtı. Eğer Sünni Müslüman dünyada iddia edildiği derecede bir Şii (Suriye örneğinde Nusayri) karşıtlığı olsaydı, bu kararsızlığı ve hareketsizliği göremezdiniz.
Sünni dünyanın, Şii-Sünni kamplaşması üzerinden yeni soğuk savaş dinamiği örüntüleyen asillerin sattığı kutuplaşmaya yekten ve homojen bir kütle olarak müşteri olduğu izleniminin yayılması son derece haksız bir tutum. Dolayısıyla, CHP ve kurmaylarının bu savaşta Türkiye'nin Şii-Alevi-Nusayri karşıtlığı yapan siyasetler ürettiği propagandası da haksız.
CHP nicedir AK Parti iktidarının bu savaşta bir taraf olduğunu, hükümetin mezhepçilik yaptığı, mezhep savaşını kışkırttığını ileri sürüyor. Oysa arşivler dökülebilir, kayıtlara bakılabilir. Davutoğlu olaylar ilk patlak verdiğinde Ortadoğu'da mezhep savaşı kışkırtıcılığı yapanlar olduğunu, soğuk savaşın Sünni-Şii karşıtlığı etrafında kurgulandığını, bu çatışmaya yatırım yapanlar bulunduğunu, Türkiye'nin bunun bir parçası olmadığını ve olmayacağını açıklamıştı.
Türkiye'yi Suriye'deki rejim-muhalefet çatışmasının açıkça tarafı olmakla suçlayan CHP ise mezhep çatışmasına karşı olduğunu her fırsatta dile getirmiş olan Dışişleri Bakanı'nın bu açıklamasını görmezden geldiği gibi, asıl taraf seçmiş olanın kendisi olduğunu görmezden gelmemizi istiyor.
Bir önceki yazımda da ifade etmeye çalıştım. CHP kurmayları ve sempatizanları ve hatta MHP önde gelenleri, bu meselelerde ak-kara keskinliğinde tavırlar alınmasını ve yeni radikal tutumlar seçilmesini ileri sürüyorlarsa eğer, teklif ettikleri şeyin Türkiye'yi İran-Rusya-Suriye hattını seçmeye zorlamak anlamına geldiğinin de bilincinde olmalılar. Bu, dün eksen kaymasından bile şikâyet ederken bugün bariz eksen değişikliği önerisinde bulunmak anlamına gelir. "Hayır, Batı ittifakına dahil kalarak da bölgedeki varlığımızı istihkam eden stratejik ve insani politikalar yürütülebilirdi" diyorsanız, iktidarla sadece seçilecek yöntem konusunda anlaşamıyorsunuz demektir. Yöntem eleştirisi de ağzını "taşeron", "emperyalistlerin uşağı, oyuncağı" gibi büyük laflardan açarak yapılmaz.