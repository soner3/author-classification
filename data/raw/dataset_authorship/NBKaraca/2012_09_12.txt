Kardeş Ülkeyle Stratejik İlişkiler

BAŞBAKAN Recep Tayyip Erdoğan'ın 5 günde 3 ülkede temaslarda bulunacağı gezinin ilk durağı Azerbaycan'dı. Gezinin ana temasını enerji alanındaki işbirliğini içeren sözleşmeler oluşturuyor. Azerbaycan, Ukrayna ve Bosna'yı ziyaret edecek olan Başbakan'a Bakanlar Kurulu'ndan ve milletvekillerinden önemli isimler eşlik ediyor.
Azerbaycan milli petrol şirketi SOCAR ile TürkTURCAS ortaklığı, İzmir'de Ege Rafinerisi'ni inşa etmekteler. 2015'te devreye girmesi planlanan rafineri Türkiye'nin ithalatçı olduğu jet yakıtı, ultra düşük kükürtlü motorin ve LPG gibi mamullerin PETKİM Aliağa kompleksinde üretilmesini sağlayacak. Bu girişimin cari açığı azaltmada önemli bir katkısı olacağı düşünülüyor.
Ancak Azerbaycan ile başlatılan "Yüksek Düzeyli Stratejik İşbirliği"ni daha önemli kılan husus, TANAP adı verilen proje. Bu projeyle Azerbaycan gazının Gürcistan'dan geçerek Türkiye üzerinden Avrupa'ya taşınması söz konusu olacak. Türkiye, enerji dağıtım üssü rolünü pekiştirirken Azerbaycan da Avrupa'nın en önemli enerji tedarikçisi pozisyonuna yükselecek.
"Kardeş ülke" deriz, en yakın komşumuzdur ve belki de bu nedenlerle turistik ilgimizi kamçılayan bir ülke değildir Azerbaycan. Aksaray'da oturan ve Topkapı Sarayı'nı hiç ziyaret etmemiş, hep yarına bırakmış, yakınlığın verdiği üşengeçlik yüzünden uzağa düşmüş insanlar gibiyizdir Azerbaycan'a. Durumumuzun tam da böyle olduğunu uçağımızın iniş yaptığı Gebele'nin olağanüstü coğrafyasına tanık olduğumda fark ettim.
Bölge gümrahlı bir yeşili, sisli-hülyalı dağları, bol yıldızlı otelleri, istirahat merkezleri ve konukevleri ile ata binmek, balık tutmak ya da sadece gözünü dinlendirmek isteyen turistlerin beklentilerini karşılamaya aday. Gebele yakınlarındaki Alban Mabedi, Ustacan Kalesi, Şeyh Bedrettin ve Şeyh Mansur türbeleri ise bölgeyi tarihi açıdan zenginleştiren unsurlar.

 

Ne tesadüf!..

YAZIMI yazmak için otel odama çekildiğim şu anlarda, satırlarıma kısa bir ara verip internet sitelerine göz gezdirdiğimde gördüm ki, birkaç saat önce ayrıldığım İstanbul bıraktığım yerde değil. Sultangazi'deki Gazi Karakolu'na saldırı düzenleyen canlı bomba, 1 polisin ölmesine, 4'ü polis 7 kişinin yaralanmasına yol açmıştı. AKM'de de yangın çıkmıştı. Afyon'daki patlamanın aldığı 25 canın parçaları soğumamışken daha, bu manzara insanda, "Biri bize bir şey anlatmaya çalışıyor" değil, "Biri bize ayar veriyor" hissi uyandırıyor. Sizce de bu kadar kısa aralıklarla bu kadar çok tesadüf, biraz fazla değil mi?
Unutmayalım ki "duruma vaziyet etmek isteyen zinde güçler" genellikle ordunun siyasete müdahalesini anlatan bir edebiyat halini almışsa da, aslında ordudan ibaret değildir. Türkiye ve hükümeti, birbiriyle savaşan ya da savaşmayan yakın ve uzak ülkelerin çıkarlarının düğümlendiği bir tünel haline geldi. Esad ile birlikte hareket edip sonra Kürt Baharı çıkarma fırsatı elde etmiş ama yine de "Esad hemen düşmesin, biz de yolumuzu bulalım" hesabı peşinde olan PYD-PKK hattı var; bu hesaba gaz ve kibrit taşıyan var; Cumhurbaşkanlığı seçimine sirayet ederek iç dinamiklerin doğal eğilimini başka mecralara akıtmak isteyen var; "Türkiye, Suriye'ye girsin ama biz istediğimiz için değil, mecbur kaldığı için girsin, öyle görünsün" hesapları yapan, vekil savaşını "gizli vekil savaşı" haline getirmek isteyen ABD var; "Esad gitti gidecek, önemli olan şu ki, İran'a da sıra gelecek, Türkiye İran ile arasına şimdiden mesafe koysun rahat etsin" diye düşünen ve bu sonuca doğru manipülasyon yapan var; "Bizim mücadelemiz İslamcılarla" diyen Esad'ı destekleyerek krize soktuğu varoluşunu Şiicilik yaparak toparlamaya çalışan İran var. Ortadoğu'da yaptığı jandarmalık görevini kaybederse irtifa kaybedeceğini düşünüp her kaos ihtimaline tuzlukla koşturan İsrail var...
Bu ülkede hiçbir Cumhurbaşkanlığı seçimi arifesi olaysız geçmez iken, şimdi üstüne üstlük olağanüstü bölgesel koşullar ve Erdoğan'dan sonraki başbakanı ve Baas rejiminden sonraki Suriye'yi uzaktan kumandayla tasarlamak isteyenler var.
Galiba, bütün bunların olması değil, olmaması mucize olurdu.