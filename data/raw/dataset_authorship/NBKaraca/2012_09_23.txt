Adalet Tecelli Etti, Ama Hukuk Delinerek...

BALYOZ davası tıpkı kardeşi Ergenekon davası gibi, hukuk kurallarının sık sık delindiği, savunmanın haklarının sık sık çiğnendiği iddiasıyla gündeme gelmiş bir dava. Paşaların müthiş özgüven ve kibirlerinin dava sürerken de devam ettiği, ses kayıtlarından sızan "gelicez, esicez, asıcaz" laflarının havada uçuştuğu bir dava. Plan, seminer, jenerik, senaryo gibi isimleri olan fasıllarda komşu ülkeyle savaş çıkarmak, gayrimüslimlerle Müslümanları kapıştırmak, ırkçılığı tahrik etmek ve ülkeyi yönetilemez hale getirip "duruma vaziyet etmek" gibi planlar yer alıyor. Yer isimleri, kişi isimleri gerçek; ama bütün bunların "öylesine" yapıldığını, beyin fırtınası olduğunu düşünmemiz isteniyor.

Öte yandan savunma hakkı kutsal ve sanıkların savunmalarını yapmalarına engel çıkarılması gibi iddialar var; delil kabul edilen belgelerin, CD'lerin sahteliğiyle ilgili birçok spekülasyon.
Ergenekon ve Balyoz davasını ve şimdi çıkan mahkûmiyet kararlarını "savunanlar" dahi biliyorlar ki bu davalarda her şey o kadar da yolunda gitmedi. Ancak şunu da çok iyi biliyorlar, eğer bu davalar bu soruşturmalar olmasaydı, halkın varoluş mücadelesi veren iradesi bir kez daha boğazlanacaktı. Bu kişiler açısından Balyoz davasıyla ilgili bir karar aşamasına gelinmesi tarihi ve büyük bir olaydır. Adalet tecelli etmiştir. O halde bu burukluk neden? Çünkü tecelli eden sadece ilahi adalet oldu. "Kötü şeyler yaptığını ve bazı haltlar yediğini bildiğimiz adamların yaptıklarının yanına kâr kalmaması" , "Eden bulur", "Rüzgâr eken fırtına biçer" şeklindeki kadim adalet anlayışının birkaç temel taşı bütün işinizi görüyorsa, içinizin ferahlamaması için bir neden yok. Lakin hiç kuşkusuz hukuk bundan daha fazla bir şey.

"Adalet" nihai sonucun doğruluğu/haklılığı ile ilgilenirken, "hukuk" nihai sonuca "nasıl" gidildiğini de denetleyen, olayların vicdanlardaki aksinden çok kanunlardaki karşılığıyla ilgili bir kavram. "Adalet", öznel, sübjektif, değer yargılarından bağımsız olamayan, zaman ve mekânla kayıtlı bir durum iken, "hukuk", objektif, nesnel, vicdani kanaatten çok delile dayanan, ampirik bulgulara yaslanması gereken bir kavram. Bu bağlamda, Balyoz ve Ergenekon ile ilgili davalardan çıkan sonuç insana adil gelse de, o sonuca temiz ve doğru yollardan gidilerek varıldığı inancına gölge düşmüş durumda. Burukluğun nedeni bu.

Ergenekon ve Balyoz davasına ve şimdi çıkan mahkûmiyet kararına "karşı çıkanlar" dahi biliyorlar ki bu davalar içerik açısından sonuna kadar meşru idi. Fakat diyorlar ki "Davaların 'siyasi' bir boyutu var, bu yüzden usulsüzler görmezden gelindi". Olabilir, ama şöyle de bir durum var: Kamu otoritesine ait bir yetkiyi kullanan, hele hele "dokunulamaz" kabul edilen kimseleri yargılamanın ille de "siyasi sonuçları" olur; dava siyasi sonuç doğuracak diye, dava sebebinin de siyasi olduğunu iddia etmeye kalkarsak, bu ülkede hiçbir kamu görevlisini, bürokratı yargılayamayız. Öte yandan bu kadar açılmaya da gerek yoktur doğrusu; çünkü Ergenekon, Balyoz gibi davaların temel meselesi zaten "asker tahakkümüne karşı sivil siyasetin korunması" idi. "367 krizi", "AK Parti'nin kapatılması davası" gibi buzdağının görünen kısmında arzı endam eden "yasamayı ve yürütmeyi çalışamaz hale getirme" çabaları ve tahakküm iddiaları parlamenter sisteme ve anayasal düzene muhalif olan bu çabaların kaynağına inmeyi zorunlu kılmıştır. Bu dava ve soruşturmalar mevcut Anayasaya ve hukuk düzenine aykırı olmakla beraber şimdiye kadar "göz yumulmuş" olan militer müdahaleleri o ya da bu parti için değil, halkın seçeceği ve yetkilendireceği tüm olası diğer partiler için bertaraf etmiştir. Bu sonuç, o ya da bu siyasi partinin değil, seçimlerle iktidara gelecek her partinin, dolayısıyla demokratik işleyişin önündeki engelleri kaldıracak olduğundan davanın siyasi olduğunu ileri sürmek, anlamlı bir tutum değildir.

Şimdi o soruya geliyoruz. Gerçek kişilerden ziyade, militarist tahakkümün yargılandığı bir dava söz konusuysa eğer, cezaların daha sembolik olması gerekmez miydi?