Seçilme Yaşının 18’e İndirilmesi: Hayır Mı Şer Mi?

ANAYASA’da yapılacak bir değişiklikle 18 yaşındakilere seçilme hakkı tanınması planlanıyor. Şahsen bu değişiklikten murat edilen nedir anlamadım. “Yazık değil mi gençlere, seçilemiyor vah, tüh” yaklaşımının mantığını da kavrayamıyorum. Gençlik ayrı bir tür, ayrı bir kimlik, ayrı bir varoluş hali mi? Yani bir grup insan dünyaya o yaştan daha yukarı çıkamayacak şekilde mi geliyor da “Gençler seçilemiyor” diye üzüleceğiz?

Genç olmak, misal siyah olmak, misal Ermeni ya da Yahudi kökenli olmak gibi insanın doğmakla sahip olduğu, değiştiremediği bir hal midir? Engelli olmak gibi avantajsız bir durum mudur ki avantajsızlığın neden olduğu eşitsizliği gidermek için önlem alıyoruz? Alevi olmak, gayrimüslim olmak, başörtülü olmak gibi bedeli ağır olan bir seçim midir genç olmak?

Bu soruların hepsinin gürültülü bir “Hayır” cevabını hak ettiği ortada. Gençlik idealizmin ve duyguların, coşku ve nefretin, adanmışlığın ya da isyanın en saf, en katışıksız haliyle neşvünema bulduğu bir “an”. Büyük kararlar vermek, başka hayatlar üzerine “son sözü” söylemek gibi yetkilerle donatılmak için pek elverişli bir dönem değil. Ama ne gam ayrıca, büyürsün, geçer sonuçta. Belli ki bir an önce siyasete atılmak, bir an önce ülke yönetmek, seçilecek kadar büyümeye bile sabrı olmayan bir topluluk tasavvur ediliyor. Oysa bu tasavvurdaki gençlerin siyasetin anahtarını ele geçirerek neler yapacağını görmek için bir Twitter şifresi alarak yaptıklarına bakmak yeterli. Diyelim ki kötü niyetliyim, diyelim ki taç giyen baş akıllanır, endişeye mahal kalmaz. Diyelim ki bugünün tüm o yumruk masaya eller havaya halleriyle bizi bizden alan gençleri Meclis koltuklarına oturdukları an inanılmaz sorumluluk sahibi, aklıselim sahibi insanlara dönüşecekler.

Diyelim ki zaten milletvekili olmak için öyle çok bilgi sahibi, pek allame-i cihan olmak da gerekmiyor. Peki bu arkadaşlara “hayat tecrübesi” denilen ve yeri geldiğinde bilginin yerini alabilen, çünkü vicdana mihmandarlık eden o çok önemli şeyi nasıl zerk etmeyi düşünüyorsunuz? NLP seminerleriyle mi? Hipnozla mı? Hızlandırılmış tecrübe kursları mı var? Bir düşünelim bakalım, siyaset gençliğin delikanlılığına, deli cesaretine, gözü karalığına, pişkinliğine, hızlı alevlenip çabuk sönmesine, maceraperestliğine mi muhtaç, yoksa tam tersine ağırbaşlılığa, üç düşünüp bir konuşmaya, olgunluğa, bağışlayıcılığa mı? Elbette ve hiç düşünmeden cevap verebiliriz: Hiç kuşkusuz ikinci gruptaki hasletlere ihtiyacımız var. Bu ülkede her yaştan Rum, Ermeni, Yahudi yaşıyor. Bu ülkenin kadınlarının çoğu başörtüsü takıyor. Ama ne oluyor? 1) Bu kimliklerin çoğu Meclis’te temsil edilemiyor. 2) Ülkeye hizmet edebilecek pek çok kişi sırf bu kimliklerden birine sahip diye önüne barikatlar, bariyerler çıkarılıyor. Durum bu iken, insan ömrünün “gelip geçici” bölümünü bir sınıf, bir kimlik gibi kabul edip, bu grubu ancak deneyim ve olgunlukla alınması gereken kararlara ortak etmeyi; seçilme yaşını 18 e kadar indirmeyi hayati bir ihtiyaç gibi lanse etmenin anlamı ne? Bu en başta gençlere haksızlık. 18 yaşını bitirdiği gün AK Parti’den seçimlere aday gösterilen ve şansı yaver giderse üç dönem üst üste seçilmeyi başaran birini gözlerinizin önüne getirin. Hayatının çok erken döneminde “işsiz” kalacak kişiyle tanıştınız. 18 yaşında milletvekili seçilip Meclis’e gönderilen genç aynı anda üniversite okur mu, okusa da bir meslek sahibi olabilir mi? Kendine ait bir mesleği olmayan ve siyaset yapmayı meslek kabul eden vekil tipi yıllarca şikâyet ve eleştiri konusu oldu. 18 yaşındakilere seçilme hakkı tanıyan düzenleme ise devlet eliyle işsiz siyasetçi ordusu yaratmaya aday görünüyor.