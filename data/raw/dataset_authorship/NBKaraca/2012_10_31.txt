Yezidilik, PKK'nın Aradığı 'Ulus Dini' Olabilir Mi?

"KİMLİK" meseleleri zor zanaattir, hele hele bir azınlığın kimliği söz konusu ise. Nitekim, Başbakan günlerdir, "Biz Yezidi de olsa teröre bulaşmadığı sürece, insana insan olduğu için değer veririz" şeklindeki sözleri yüzünden nefret suçu işlemekle suçlanıyor. İfadede sorunlu bir yan var, ama sıradan, kendi halinde bir Yezidi'yi rencide etme maksadı yok. Tek bir Yezidi'nin kendisini hedef tahtasına gerilmiş hissetmesi ihtimaline karşılık hiç kuşku yok ki daha dikkatli bir üslup kullanılmalı.
Öte yandan Zerdüştlük ve Yezidilik, masum ve sıradan Yezidileri aşan bir politik pozisyona da tekabül etmekte artık. Başbakan'ın Yezidiliğin geçmişi ya da mitolojisiyle bir sorunu olduğunu sanmıyorum. PKK ve uzantılarının "ulus yaratma" hevesini, uygun bir "ulus dini" ile perdahlamaya teşne olması, Başbakan'ı PKK liderlerinin peşine düşen "Sünni Kürtler"i "aydınlatma" yoluna teşvik ediyor. Mesele bu.
Başbakan'ın PKK'ya lakayt kalamayan Müslüman Kürtlere, PKK ile aynı dünyanın insanları, aynı bağın gülleri olmadıklarını, aynı dağa çıksalar bile aynı esmeyeceklerini anlatmaya çalışması yeni değil. Sorun, söyleminin kendi halinde bir Yezidi vatandaşı zor duruma düşürmeyeceğine fazla güvenmesinde. Başbakan heterodoksi bağlamına Batılı liberal demokrasilerle aynı anlamı yüklemiyor. Batılı liberal demokrasiler yaşadıkları trajik tecrübeler yüzünden "azınlıklar" üzerine geniş bir koruma ve teminat şalı örterlerken, Başbakan "altındaki dinamikleri göstermek gerektiğinde" o şalı ucundan kenara çekip görünene dair bir şeyler söylemekte beis görmüyor. Tartışmalı bir tarz-ı siyaset. Ama PKK terörünün bıçağı kemiğe yasladığı bir gündemde görmemiz gereken bazı şeylere dikkat çektiği de bir gerçek.
Zira sormak lazım gelmez mi? Yezidilik, Zerdüştlüğün temel ilkeleri üzerinde yükselen bir "ulus dini" ve nicedir PKK'nın önemli adamlarının bu dini örgüt içinde ana akım haline getirmeye çalıştığına dair rivayetler, haberler var. (Ahmet Türk'ün katıldığı son konferans da bu algıyı kuvvetlendirici cinstendi.) Bu dinamik Kürt meselesini yeniden terör meselesi zaviyesine taşımış "ayrılıkçı" hevesleri körükleyen, o hevese dinsel mesnet temin eden bir unsur ise nasıl olacak da bunu görmeyeceğiz?
Kimlik siyaseti elbette "zenginliklerimiz, farklılıklarımız, bereketimiz" diye başlayan ve fakat kirli sulara savrulma potansiyeli de taşıyan bir şeydir. Gönül isterdi ki buralara hiç gelinmesin. Ama oldu. İkinci soru şu: Sivil toplum kuruluşlarından ClA'sına ve MOSSAD'ına kadar birçok istihbarat teşkilatı ve uluslararası kuruluş, coğrafyamızın etnik ve dinsel şemasına göre hesap yaparken, demografik ölçümler inanç eksenli değişkenleri dikkate alırken, farklı mezhep mensupları, muhalefetlerini ve bazen mücadelelerini bu farka dayandırırken, "Bu işler yokmuş gibi davranalım, kimse bundan bahsetmesin ve gardını da almasın" fikri ne kadar gerçekçi?
Mezhepçiliğe, ırkçılığa, din ayrımcılığına sonuna kadar karşı duralım, hatta farklı dinlerin, inançların ve mitolojilerin bizi büyülemesine izin verelim. Ancak şahsen ben, karşımda duran ve artık rasyonel olmaktan çıkmış taleplerini kâh silahla öldürerek, kâh ölmeye yatarak dayatan; Türk'üyle Kürt'üyle, Laz'ıyla, Çerkez'iyle koca bir milleti rehin alan adamların kendilerini bu milletten "ayırmak" için kullandıkları enstrümanları da bilmek isterim. Hakeza manevi motivasyonlarını da.
PKK ve yan örgütlenmelerinin "kendine bir ulus" yaratma sevdası bu kadar açıkken, aynı örgütün bu ulusu, diğer milletleri aşağı gören bir "ulus dini" ile perçinleme hevesi varsa, "Naayııır duymak istemem" diye düşünmem.
Takdir edersiniz ki durum sahiden böyleyse, bu husus geriye ve ileriye doğru bazı bağlamları değiştirir. En basitinden sırf Hüseyin de gitmiş, aman Baran da oradaymış diye dağ kadrosuna katılmaya kalkan genç Müslüman Sünni gençlerin bakışını değiştirir. Bilmem fark eden var mı, dağa çıkışların azalması demek, daha az ölüm demektir.