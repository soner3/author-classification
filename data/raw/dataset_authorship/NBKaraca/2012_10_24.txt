Tunus'ta 3 Gün...

TUNUS VE BURUKLUK: Tunus'ta duyduğum en hüzünlü şeylerden biri "Ortadoğu'da Yeni Toplumsal Sözleşme Arayışı" konferansına katılan bir yetkilinin yaptığı "Tunusluların 'başbakan' kavramını anlamakta bile zorlandıkları" tespitiydi. Dört ya da beş yılda değişen bir başbakan fikrini, iktidarların gelip geçici oldukları fikrini sevinçle karşılıyor ama tam olarak algılayamıyor, bu değişkenliğe bağlı olarak dizayn edilmiş sistemi anlamaya çalışırken oldukça çaba sarf ediyorlarmış. "Anayasa mahkemesi" gibi kavramlar da hakeza...
TUNUS VE ENDİŞE: Belediyeler bazı protestolar nedeniyle temizlik, çöp toplama gibi faaliyetlerini aksatmış durumda. Aşırı laikler ve selefiler iki kutbun keskin uçlarını domine etmeye devam ediyor. Nahda'yı fazla ılımlı ve liberal bulan Selefi örgütlenmeler Tunus için de bir tehlike eşiği teşkil ediyorlar. Şimdiden bazı camilerde yuvalanmış ve tebliğ faaliyeti yürütmeye başlamış görünüyorlar. Burgiba ve Zeynel Bin Ali döneminde camilere girebilmek için hayli yüksek bir yaş sınırının üzerinde olmak gerekiyordu, şimdi ise erkek olmak gerekiyor mesela... Devrim sonrası yeni yönetime çok iş düşüyor, Allah yardımcıları olsun
TUNUS VE UMUT: "Ortadoğu'da Yeni Toplumsal Sözleşme Arayışı" başlıklı toplantı, sekülarizm yanlısı muhalif gruplarının ve Nahda yönetimi taraftarlarının bir araya geldiği ve hiç gerilmeden tane tane birbiriyle konuşup diyalog kurabildikleri, taleplerini ve kaygılarını aktarabildikleri bir platform oldu. Yolun çok başında bile olsalar, problemlerin mülahaza ve müzakerelerle çözülebildiği bir ortam var. Kadın haklarını savunanlar ise sadece "sekülarist ve başı açık" kadınlardan oluşmuyor. Başörtülü kadın hakları savunucuları da var ve onları kadınlar için pozitif ayrımcılık öngören bir yeni anayasa isterken gördüm.
TUNUS VE NEŞE: "Kayravan" ve "Hammamet" Kuzey Afrika'nın en güzel şehirlerinden ikisi. Tunus kent merkezi 30'ların Ankara Ulus Meydanı'nı, 80'lerin Bodrum'una giydirmişsin gibi; yani pek ahım şahım değil, ama Kayravan'ın sokakları Akdeniz ve İslam kültürünün en dantelalı kombinasyonlarına sahip. Sağına dönsen ahşap işlemeciliğine, soluna dönsen taş oymacılığına, çinilere çarpıyorsun. Otantik dokusunu hâlâ koruyan Kayravan'a oranla, Hammamet daha turistik bir şehir, fakat itici anlamda değil.
TUNUS VE DİKKAT: Taksi çok ucuz, ama şoförleri çok başlarına buyruk. Bir taksi çevirip binebilmek gerçekten çok zor. Bitmeyen bir siesta halindeler. Boş olsalar bile müşteri almıyorlar, tek kelime İngilizce bilmiyorlar, adresi bilmedikleri ya da beğenmedikleri zaman sizi almayı reddedebiliyorlar. Ayrıca bu güzel ülkenin suyu çok sert, çayları maalesef kötü. Mineral değerleri çok yüksek olan suyu çay, şeker ve nane ile beraber kaynatıyorlar ve içmek için fazla esrarengiz olan bir alaşım çıkıyor ortaya.

Bayram haberlerindeki değişim...

ÖNCELİKLE herkesin Kurban Bayramı'nı kutlar, hepinize sağlık ve afiyet dilerim. Sonra bir gözlemimi aktarmak isterim.
İHA geçtiğimiz günlerde Nevşehirli bir adamın hayvan pazarından aldığı 8 koyunu bir Renault 12 TS'ye nasıl sığdırıp götürdüğünü gösteren bir haber servis etti. 12 TS diye özellikle yazıyorum ki bazılarınız bu Renault'nun steyşın olduğunu filan zannetmesin. iha.com.tr'ye girip haberin orijinal halini izlediğinizde olay yerindeki vatandaşların tepkilerini, "Hayvanlara yazık la..." diyen amcayı, "Bu ne rezalet ayol" diyen teyzeyi duyabiliyordunuz. Fakat aynı haberin "mütedeyyin, halkın değerlerine saygılı" kanallarda yayınlanan versiyonu, perforede okunan "Uyanık vatandaş koyunları aracına sığdırmak için çok ilginç bir yol buldu" gibi ifadelerle yayınlandı. Adamı maharetinden dolayı kutlamalarına ramak kalmıştı.
Hatırlarsınız, eskiden Kurban Bayramı'nın öncesinde ve sonrasında televizyonlar ispiyoncu gibi çalışırlar, Kurban Bayramı'nı kınayıcı ve yargılayıcı bir bakış açısıyla servis etmeye bayılırlardı. Artık televizyonlarda gerek ramazana gerekse Kurban Bayramı'na ilişkin olarak daha dikkatli, daha düzeyli bir dil görüyoruz. Fakat bu kez de "dikkat" ve "duyarlılığın" dozu fazla kaçıyor. Makul bir dil kurmak için ise samimi bir çaba gerekiyor.