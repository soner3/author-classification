Suriye Meselesi Katar’a Mı Havale Edildi?

SURİYELİ muhalifler geçtiğimiz günlerde Katar’ın başkenti Doha’da buluştular, artık yeni bir liderleri var: George Sabra. Söz konusu lider değişiminin ABD Dışişleri Bakanı Hillary Clinton‘ın Suriye Ulusal Konseyi’ne (SUK) getirdiği eleştirilerle ilgisi var elbette. Balkanlar gezisinin Hırvatistan durağında konuşan Clinton, SUK’un tek başına Suriye’yi temsil etmediğini kaydederek içinde Kürtlerin ve Alevilerin de temsil edildiği geniş katılımlı bir muhalefet cephesi oluşturulması gerektiğini söylemişti. “Suriye Ulusal Konseyi, muhaliflerin liderliğini üstlenebilecek çapta bir oluşum değil” diyen Clinton, konsey üyelerinin on yıllardır Suriye dışında yaşadıklarına vurgu yaparak, “Ülke içinde mücadele eden, savaşan ve özgürlükleri yolunda her gün can veren insanları temsil edecek bir yapının kurulması gerekiyor“ ifadelerini kullanmıştı. Bu ifadeler Esad‘a karşı açılan cephenin önderliğinin “sivil ve siyasi bir platform”dan alınarak “savaşan” cepheye aktarılması bakımından önemliydi. Clinton bunu söyleyerek “ABD’nin muhalif cephede savaşanların bazı aşırılıklarından rahatsız olduğu” yorumlarını da çöpe atmış oluyordu. Zira bazı kaynaklarımın verdiği bilgiye göre, aşağı yukarı aynı zaman diliminde El Kaide’nin bazı yöneticileri de Suriye’ye militan gönderme kararı aldılar.

Bunun anlamı şu olsa gerek: Ön planda Suriye halkının kurtuluş, özgürlük ve çoğulcu bir yönetim özlemlerinin temsilcisi durumunda olan Suriye Ulusal Konseyi, İhvan tarafından da desteklenen yeni Hıristiyan lideri George Sabra ile bu niteliklerini daha pekiştirecek. Arka planda Clinton tarafından daha da teşvik edilmiş bir Özgür Suriye Ordusu, ABD tarafından harekete geçirildiğinin çok da farkında olmayan yeni El Kaide katılımlarıyla daha sert vuracak. Ama George Sabra önderliğindeki yeni SUK sayesinde, yeni Suriye’nin talepleri uluslararası jargona daha tercüme edilebilir olacak. Öte yandan Suriye muhaliflerinin özellikle cephede savaşanlarının çoğunu İslamcılar oluşturuyor sanırım, halkın çoğunluğu da Sünni. SUK’un başına bir Hıristiyan’ın getirilmesi umarım dikte edilmiş ve “Batı bizi demokraside görsün” görüntüsü verme gereği değil, içtenlikli bir tercihtir. Kan gövdeyi götürürken olağan durum temsiliyet ilkesinin çoğunluktan yana yürümesidir genelde, ibrelerin “çoğulculuk” ilkesine dönmesi ancak barış zamanlarında mümkün olabilecek bir şey.

TAŞERON MU, YETERSİZ Mİ, ARTIK BİR KARAR VERİN

Türkiye’deki muhalefet ise “Buradan hükümete nasıl bir zillet çıkarabilirim?” derdinde. Türkiye Suriye’deki muhalefete destek verdiğini açıkladığı günlerde hükümeti Suriye’ye karşı tek başına Don Kişot’luk yapmakla suçlamışlar, Türkiye konuyla ilgilenen diğer ülkelerle bir araya geldiğinde bu kez de “Türkiye Suriye işini başka ülkelere kaptırdı” söylemini dillendirmişlerdi. Son Suriye Ulusal Konseyi toplantısının Katar’da yapılması da aynı mugalataya sahne oldu. Türkiye’yi taşeron olmakla suçlayanlar, şimdi “Başaramadınız, bakın işi Katar devraldı” diyorlar. Lafı çevirdiler, şimdi hükümeti “yetersiz kalmakla” suçluyorlar. Demek ki sahiden Türkiye’de muhalif olmak hakiki bir duruşa ve kendine ait bir fikre sahip olmakla ilgili değil. Hükümet ne derse tam tersini savunmakla ilgili bir şey. Bunun getirdiği durum ise, dolaylı yoldan iktidar uyduluğu yapmış olmaktır. İstikamet belirlerken sürekli iktidara bakmak, onun seçtiği yöne göre duruş/yön/fikir tayini yapmak, dolayısıyla bağımsız olamamaktır.

CLINTON’IN ELEŞTİRİSİ TÜRKİYE’Yİ Mİ HEDEF ALIYOR?

Bir diğer mesele de Hillary Clinton‘ın SUK’a yaptığı eleştiriden Türkiye’ye pay düştüğü iddiası. Hillary Clinton Suriye Ulusal Konseyi’nin muhaliflerin liderliğini üstlenecek çapta bir oluşum olmadığını söylerken, bunu “Kızım sana söylüyorum, gelinim sen anla” şeklinde söylediği iddia edilmekte. Oysa Türkiye 1 Nisan 2012’de Türkiye’de toplanan Suriye’nin Dostları girişiminde, konseyin olabildiğince çeşitlilik içermesi, çoğulcu bir yapı olması noktasında ilk uyarıları yapmış bir ülke. Dolayısıyla Clinton’ın tonlamasından Türkiye’ye tafra yaptığı sonucunu çıkarmak yanlış, eğer böyle bir tafra sahiden varsa, o vakit tafranın sahibi haksız.