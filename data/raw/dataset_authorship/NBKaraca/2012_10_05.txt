Tezkere: Teşvik Mi Tedbir Mi?

SURİYE, Arap Baharı için tehlikeli sulardı, o ki Suriye'ye girdikten sonra bir daha kendisini tanıyamayacaktı. Baskı rejiminden kurtulmak isteyenlerin talepleri haklı da olsa, rejimden kurtulma pahasına kanlı bir mücadeleye onay vermek istemeyenler olacağını, onların tercihlerinin de savunulabilir olduğunu düşündüğüm için Suriye-demokrasi-muhalifler ve şanlı davaları hikâyesine en baştan beri hiç sıcak bakmadım.
Özgürlük, değişim ve demokrasi değerler hiyerarşisinin havalı bir mertebesinde dursa da, değişimle, dönüşümle alakadar olmayan sıradan bir esnafın, öğretmen bir annenin "hayatta kalma hakkı" da savunulabilir bir değerdi benim için. Filmi başa sarsak, 2011 'in mart ayına geri gitsek, yine öyle düşünürüm. Arap Baharı diye elde tef bayram havası yaratmaya çalışanlara yine derim; pardon ama gelen cehennem sıcağı.
Fakat o eşik geçildi. Suriye'nin durumu bu mülahazaları sollayıp arkada bıraktı. Bırakması gerekir.
Türkiye'nin Esad'a şans verme çabalarını sürdürdüğü o günlerde "Esad rejimi meşruiyetini kaybetmiştir!" şeklinde doludizgin açıklamalar yapmak için dakika sayan, hevesi paçalarından akan bir ABD vardı. Hem sürece sirayet etti, hem de ortaya çıkan "muhalif" profilini beğenmeyip araziyi terk etti. Seçim süreci, ekonomik sorunları vs. bile demeyeceğim. Amacı İran'ı destabilize etmekti, o da yavaş yavaş oluyor zaten.
Ve kimse kusura bakmasın, bunlar Suriye'de ölen ve ölüp ölüp dirilenleri hiç mi hiç ilgilendirmiyor. Ölü sayısı 30 binleri buldu. Esad'ın ÖSÖ filan ayırt etmeden kız-kızan-çocuk-bebek ayırmadan öldürdüğü bir ortamda bu savaşın ithal edildiğinden dem vurmak, "ama neo emperyalizm, ama ABD" demek artık ahlaki bir duruş değil. Bu retoriği kopan bacağını neyle saracağını düşünen Halepli amcaya anlatabilir misiniz? Rejimin tankları altında kemikleri kırılıp derileri soyulan insanlara ABD'nin Proxy savaşı diskuru geçebilir misiniz? Yüzünüz kızarmadan?
"Suriye'nin rejimini değil halkını tutuyoruz" deyip bir de üzerine lojistik destek vermiş diye hükümeti yekten savaş heveslisi ilan eden arkadaşlara sormak lazım: Atacağı her adımda uluslararası toplumun onayını aradığı için dalga konusu yaptığınız Türkiye Cumhuriyeti Devleti, gerçekten savaş isteseydi, uçağımız düşürüldüğünde yapmaz mıydı bunu?
Savaş elbette felaket olur. Bugüne kadar elde edilmiş bütün kazanımların sonu anlamına da gelir. Ancak savaş çıkmasını istemek ayrı şey, Türkiye dayağını yesin, bir kolu kırık, iki dişi dökük şekilde ortalarda dolaşsın ve gık diyemesin diye çabalamak ayrı şey.
Suriye 20 Eylül'den beri Akçakale dolaylarına atış yapıyor. Türkiye de "Uzak dur, bak yaklaşma" anlamına gelecek "uyarı" atışlarıyla mukabelede bulunuyor. Sonra "kaza" oluyor, mermi Akçakale'ye düşüyor. Viraja 100 km ile giren arabanın kazasına kaza denebilir mi?
Meclis'ten geçen tezkere, "İyisi mi ben tekerlerini patlatayım, bir dahaki sefere viraja o şekilde giremeyeceğini anla, ne sen 'kaza' yap, ne de benim insanım ölsün" anlamındadır. Ne eksik, ne fazla.
Görüştüğüm tüm yetkililer, bu tezkerenin savaş çıkarmak için değil, geri dönüşü olmayan noktaya gelmemek için önleyici-caydırıcı bir adım atmış olmak için çıkarıldığında mutabık. Zira görünen o ki, ciddiyetinizi hissettirmediğinizde geride sahiden savaştan başka alternatif kalmayacak. Ki o savaş, belki de Esad'a can suyu verecek olan şey.
Her şey bir yana, bazen Suriyeli muhalif profili, sakal bırakmak yerine Che tişörtü giyen, Kuran yerine "Komünist Manifesto" okuyan gençlerden oluşsaydı Muharrem İnce, AK Partili vekillere yine de "ABD'nin jandarması oldunuz!" diye bağırır mıydı diye düşünmeden edemiyorum. Üzgünüm, ama sosyolojik tablo buna elvermiyordu, aradığınız yere doğru bütün hatlar "Sünni" doluydu, demekle yetiniyorum.