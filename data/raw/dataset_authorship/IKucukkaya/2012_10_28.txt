Cumhuriyeti Niye Sevdik?

'Atatürk'ü niye sevdik' diye de başlayabiliriz, gözümüzde ikisi aynı şey. 
Dağılmakta olan imparatorluğumuzdan ve yitirmeye başladığımız vatan topraklarından, moralsiz milletimize önderlik yaparak 'bağımsız Türk devleti' kurabilme mucizesini gerçekleştirdiği için. Anadolu Hareketini başarıya ulaştırdığı için. Her şeyin başı, başlangıcı bu. Atatürk ve onun yeni devletinin rejimi 'bağımsızlığın sembolüdür.'
Sonra iş millete geldi. Kul iken vatandaş olduk. Aradan geçen 89 yılda 'birey' haline gelemediysek de Cumhuriyet'le birlikte teba olmaktan kurtulduk. Eşit yurttaşlar gibi yaşamanın bilincine vardık.

29.20121028015401.jpg

Cumhuriyet fırsat eşitliğidir. Bütün makam ve mevkilerin herkes için erişilebilir olmasıdır, onu işte bu nedenle severiz. Hepimizindir cumhuriyet.
Yeni devletimiz Balkanlar'dan ve Kafkaslar'dan olağanüstü göç hareketlerine ev sahipliği yapmıştı. Topraksız-yurtsuz kalmış milyonlara, kaybolmuş geçmişleri yerine 'gelecek ideali ve umudu' vermesi unutulur mu? Göçmenler Atatürk'ü içtenlikle sever, ona sadakatle bağlıdır.
Eşitlik aslında 'özgürlük' demektir. Ya da ben 'korkusuzluk' demeyi tercih ederim. Cumhuriyetin vatandaşı kimseden korkmaz. Onun için, özgür ruhundan başka 'efendi' yoktur. İnançlıysa, Allah'tan korkar, O da kişinin iç dünyası, mahremiyle ilgilidir. Tartışma ve söz dışı bir alandır. Kişiseldir. Ona karışılmaz.
Hukuktan korkar bir tek. Hata yaparsa cezasını çekeceğini bilir, ama kanun önünde herkesin eşit olduğunu bilir, buna inanır. Cumhuriyet bunun temellerini atmıştır. 1923'ten bu yana evrensel hukuk normlarına kavuşamadıysak bunun sorumlusu kimdir?
Yeni rejim gerçek manada herkese seçme ve seçilme hakkı getirdi. Ama özellikle de kadınlarına. Cumhuriyetin kurucuları reformların, dönüşümlerin ve devrimlerin kadınlar üzerinden yürüyebileceğini biliyordu, önce kadın özgürleştirildi. Modern toplumun inşası kadının eşit yurttaş olarak sosyal ve hukuksal haklarla donatılmasından geçiyordu. Atatürk'ü ve Cumhuriyeti en içten sevenlerin kadınlar olmasının sebebini sorgulamaya gerek var mı?
Neredeyse bir asra yaklaşan tarihi içinde hala parti içi demokrasiyi işletemiyorsak, kadın temsilini istenen noktaya taşıyamıyorsak, hatta hatta kadın-erkek eşitliğinde dünya klasmanında gün be gün gerilere düşmüşsek acaba kusur kimde? Hepsini geçtik, kadın istihdamı neden SOS veriyor?
Elbette halifeliğin ve saltanatın kaldırılması, Latin harflerine geçilmesi, medeni kanunun kabulü gibi reformlar da Cumhuriyet'in yurttaşlarını özgürleştirecek hamlelerdi.
Türk modeli nedir?
İlk Meclisi, 1924 Anayasası'nı bugün hala özlemle anıyorsak, o özgürlükçü, katılımcı, o demokrat havayı 21'inci yüzyılda bile henüz yakalayamadıysak kimi eleştirmeliyiz cumhuriyeti mi, onun kurucularını mı, cumhuriyet kuşaklarını mı?
Bugün biz 'model ülkeyiz.' İstesek de istemesek de, kabul etsek de etmesek de... Üstelik dünya üzerindeki etkimiz, ağırlığımız, stratejik değerimiz ve küresel sistem için 'alternatifsizliğimiz' o modelin taşıyıcı ayaklarına dayanıyor. Nedir onlar?
Çoğunluğu Müslüman toplum... Her ne kadar bugün sayıları çok azalsa da azınlıklarla huzur içinde yaşayan... Fakat bizi güçlü kılan sadece bu değil. Dünyada çok Müslüman ülke var. Cumhuriyet'le birlikte laik sistemin devreye girmesi bizi farklılaştırdı. Müslüman toplum, laik devlet. Müslüman toplum-demokratik devlet uygulamasını gerçekten başardığımız anda 'Türk çağı' başlamış demektir.
Doğudayız biz ama doğulu değiliz. Ayrıca doğunun da çok güçlü devletleri var, bizden çok önde. Doğunun en batısındayız, bir ayağımız batıda. Batılı da değiliz. Bizi özgün kılan da bu... Hem doğulu hem batılı olmak. Köprünün ayaklarından birini Cumhuriyet inşa etti. Arayışları Osmanlı döneminde başlasa da inşaat yeni devletimiz tarafından yapıldı.
Yarın bayram. Bu konuya devam edeceğiz. Bugünlük son olarak şunu söyleyelim, Cumhuriyeti ve onun kurucusu Atatürk'ü, bizi birey olarak özgürleştirdiği, korkularımızdan kurtardığı, devletimizi bağımsızlaştırdığı için seviyoruz. Cumhuriyeti bizi savaştan uzak tuttuğu için seviyoruz.