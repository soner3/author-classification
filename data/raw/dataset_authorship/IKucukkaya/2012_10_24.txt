Kürt Kardeşlerimizle Kucaklaşmanın Adı: Van

Toplumsal kutuplaşmanın arttığı bir dönemdeyiz.    
Çatışmacı siyaset anlayışının egemen olduğu günler...
Eskiden kendini 'dışlanmış' hisseden muhafazakar kesimin sisteme entegre olduğu ama bu kez de kendini 'modern' ve 'Atatürkçü' diye tanımlayan başka bir kesimin kaygılı ve mutsuz hissettiği...
Ekonomik açıdan 'istikrarlı' günler. Kriz algısının ve yıkıcılığının unutulduğu...
Hükümetin ve Başbakan'ın çok çalışkan olduğu ama sert-çatışmacı bir dili tercih ettiği...
Terör olaylarının arttığı ama halkın açık biçimde devletin yanında yer aldığı ve birlik-beraberlikten yana tavır takındığı bir dönem.
Hassas ve özel günlerdeyİz
Van depremini değerlendirirken, sonrasında yaşananları yorumlarken, işte böyle bir zamandan geçtiğimizi unutamayız.
Üstelik kriz çağındayız ve Avrupa Birliği projesi bile sorgulanıyor.
Ülkeler, toplumlar büyüklüklerini zor zamanlarda gösterir.
Birinci Cihan Harbi'nden yenik çıkmamıza rağmen, 'Cumhuriyeti kurarken, biz vatan savunmasını bilen bir millet olduğumuzu ispatladık'...  İlber Ortaylı'nın bu sözü şu sıralar aklımdan çıkmıyor. Evet, imparatorluğumuz dağılır, vatan topraklarının bir kısmını kaybederken, o zor şartlar altında bağımsız bir devlet kurabildik. Ve bunu hep beraber başardık. Düşünün, aradan geçen 90 yıla rağmen hala ne Birinci Meclis'i ne de 1924 Anayasası'nı yakalayabildik.
Tarih, her şeyden önce bize 'bugün için' lazım, bugünü anlamak için...
Neyse...
YENİ BİR ÇANAKKALE RUHU
Toplumları bir arada tutan büyük zaferlerdir veya büyük travmalar...
Van'da büyük bir deprem acısı yaşadık, tıpkı Sakarya'da, Yalova'da, Gediz'de, Simav'da, Dinar'da olduğu gibi. Büyük Türk halkı o acıyı yüreğinde hissetti, devlet-millet el ele verdi, yaraları sardı. Hem de belki bugüne dek başka hiçbir depremde olmadığı kadar hızlı biçimde. Sadece bir yılda adeta yepyeni bir şehir kuruldu.
Hiç abartı değil, adeta 'yeni bir Çanakkale ruhu' bu imar mucizesini gerçekleştirdi.
Van halkı yalnız olmadığını hissetti. Bu duygu bütün bölgeye tüm Türkiye'nin yürekten mesajıdır. Son zamanlarda PKK'ya karşı sesini de yükseltmeye başlayan, öğretmenlerine sahip çıkan, 'Biz barış istiyoruz, lanet olsun teröre' diyen Kürt kardeşlerimizle yeni kucaklaşmanın adıdır, Van.
Tüm kışkırtmalara, baskı ve yönlendirmelere rağmen, bölge insanı asil bir duruş sergiliyor. Eğriye eğri, doğruya doğru, son on yılda hükümet bölgeye olağanüstü denebilecek yatırımları gerçekleştirdi. Yollar, okullar, hastaneler, barajlar... Sosyal yardımlar da kadın ve çocuklara devlet şefkatini hatırlattı. Bireysel hak temelinde iyileştirmeler yapıldı. Geçmişin hataları tarih oldu. Şimdi iki taraf da kollarını açtı, birbirine doğru koşuyor. Gerçek tablo bu. Van bu duygu durumunun en son dışa vurumuydu. Devlet de millet de her türlü övgüyü hak ediyor. Hem de çifte bayram günlerinde. Kurban Bayramınız da Cumhuriyet Bayramınız da kutlu olsun.