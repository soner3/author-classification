Yeni Türkiye'nin Atatürkçüleri

Devletimizin kurucusu Büyük Atatürk'ü anma günümüzde, şehitlerimizin acı haberi Pervari'den geldi.
Güne çok erken saatlerde Borusan'da başladık. Her 10 Kasım'da olduğu gibi, Atatürk'ün aziz hatırası önünde saygıyla eğildik. Borusan'ın İstinye'deki büyük salonunda bir Cumhuriyet müteşebbisi olan Asım Kocabıyık'ın da yer aldığı törende 500'ün üzerinde katılımcının huzurunda İlber Ortaylı'nın anlatımıyla 'ebedi ve ezeli liderimizin fikirlerini' dinledik.
Mustafa Kemal'in yaşamından, yurtta, bölgede ve dünyadaki etkilerinden kesitler sunan İlber Hoca, 'Böyle bir tarihsel şahsiyetin tartışılması doğaldır' kaydını düştükten sonra şunu söyledi:
'Ne var ki; toplumlar büyük adamlarını hafızalarından silmezler. Bunu beklemek Atatürk gibi bir şahsiyet söz konusu ise fizik kurallarına aykırıdır.'
Hocamız, Cumhuriyeti 'Yeni Türkiye' olarak tanımlıyor. Önemlidir.
Devletimizin önemli ilerlemeler kaydettiğini, yolunun açık olduğunu vurguladıktan sonra eleştirisini şu sözlerle dile getirdi:
'Kültürel konularda ve tarih biliminde duraklama ve hatta gerileme içindeyiz. Cumhuriyeti kuran kadroların tiyatroya önem veren, opera ve baleye yatırım yapan sanatsever tutumlarını sonraki kuşaklarda göremiyoruz.'
Bu gözlemlerin, sanata; bilhassa klasik müziğe yıllardır cömert ve fedakarca destek veren Borusan'da ifade edilmesi hayli manidar oldu.

yntrkynn.jpg'Hatamızı yeni kuşaklar telafi edecek'
Hocamız, eski dönemlerin Atatürkçülüğü ile yeni kuşakların Atatürk sevgisi hakkında da şaşırtıcı bir yorumda bulundu. 'Genç kuşaklar biz eskilere göre daha dinamik, kuvvetli, daha evrensel Atatürkçülük yapıyor ve yapacaklar, bundan eminim' dedi.
Nasıl da başka bir bakış açısı.
Hoca bunu 'olayların etkisi' diye açıkladı. Etrafa dikkatlice bakınca benim de iyimserliğim artıyor. Muhafazakarı, liberali, solcusu, sağcısı, toplumun her kesiminde kurucumuzu daha iyi anlama, daha derin yorumlama, daha içten anma konusunda müthiş arzu uyanmış. Atatürk, belki de hiç olmadığı kadar milletimizin gönlündeki müstesna yerinde hak ettiği ilgiyi görüyor. Yeni kuşaklar, özgüven içinde eski devletin yaptığı hatalardan da toplumu arındırıyor. Hocanın ifadesiyle 'eskinin iyi niyetli de olsa hatalarını tashih ediyor.'
Bazılarınıza çelişkili gibi gelecek ama içtenlikle inanıyorum ki, 'Bugün Cumhuriyetimiz'in, üzerine kurulduğu idealler güçleniyor.'
Bunu görmek için, etrafa dikkatlice bakmamız gerekiyor, daha dikkatlice.
Bugünün kuşakları sırtını devlete dayamanın, klişe kutlamaların yanlışlığını gördü. 'Bir uyanış' başladı. Bu Cumhuriyeti gerçek demokrasiyle buluşturmaktan daha büyük bir proje olamayacağı görüldü.
Yeni yüzyılın Türkiye'si, Cumhuriyeti korumanın askerden, darbeden değil, halktan ve demokrasiden geçtiğini öğrendi.
Atatürk ve Cumhuriyet sevgisi samimi olduğu kadar içi de dolu olmalı, yaratıcı ve kuşatıcı da...
Yapmamız gereken 'ulusal birlik duygusunu' ve 'tam entegrasyon idealini' sağlamak, AB gibi büyük hedeflere odaklanmak. Ortak geleceğimizin parlak ışığını hepimize hissettirebilmek.
Atatürk'ü yalnızca büyük bir lider, Cumhuriyetimiz'in kurucusu olduğu için değil; insan olarak da seviyoruz. Türk toplumu işte bunu öğreniyor. Aziz Atamız rahat uyusun.
Artık O'nunla birlikte 17 aslan parçası şehidimizi de anacağız. Allah rahmet eylesin, ruhları şad olsun.