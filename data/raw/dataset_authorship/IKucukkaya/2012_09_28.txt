Dağ Dağa Küstü

Artan terör olaylarında Suriye'de beliren kaotik durumun etkisi büyük. PKK ve onun Suriye'deki uzantısı, Esad yönetimi ve muhalifler arasındaki mücadelenin yarattığı belirsizlikten yararlanmaya başlamışlardı. Babasının görevini devralınca ilk iş Türkiye'yle yakın ilişki kuran Beşşar Esad da PKK ile mücadele ediyordu. Eski Cumhurbaşkanı Sezer'in ziyareti de dönüm noktası olmuştu. Aynı şekilde İran kendi toprakları üzerinde PJAK'a karşı operasyonlar yürütüyordu. Ancak bölgesel dengeler oynayınca iki sınır komşumuzun PKK'ya karşı tavrında da değişiklik ortaya çıkmaya başladı. Hatırlarsınız, bir süre önce sistemli şekilde Türkiye'ye sızan İranlı ajanların faaliyetleri gündeme gelmişti.
Terör her zaman, kanlı bir dış politika aracı olarak kullanılmıştır.
Bu kez, gerek PKK gerekse onu kullanan stratejik akıl, Türkiye'nin dış politikasına tepki göstermek için bir yöntem olarak terörü devreye soktu. En azından konsantrasyonu bozmak ve dağıtmak, dikkatleri Şam'a değil de Güneydoğu'ya ve Kürt sorunu üzerinden Ankara'ya çekmek amaçlandı. 
Bir süredir güvenlik kurumlarına gelen raporlar ve yapılan değerlendirmeler çok farklı bir tabloyu ortaya koyuyor:
Manzara değişiyor...
Genelkurmay Karargahı'ndan üst düzey bir komutandan telefon aldım. Talebimiz vardı, biliyorsunuz Genelkurmay Başkanlığı son dönemde yazılı bilgi taleplerini karşılamaya çalışıyor. Genelkurmay Başkanı Orgeneral Özel'in izniyle gerçekleşen görüşme konumuz Bingöl'deki şehitlerimiz, olayda ihmal olup olmadığı ve sorumlular hakkında ne yapıldığıydı. Ancak ben farklı sorular da yönelterek terörle mücadelede gelinen noktayı ve gidişatı öğrenmeye çalıştım. Çok şaşırtıcı bir bilgiyle karşılaştım. Bu, Suriye düzlemindeki gelişmelerle ilgiliydi. O komutanın sözlerini, kendi ifadeleriyle aktarıyorum:
'Her şerden bir hayır doğarmış. Suriye'deki karışıklık teröre zemin yaratıyordu. Bölücü örgüt bu durumdan yararlanmaya çalışıyordu. Ancak elimizdeki son bilgilere göre terör örgütü gerçekten zorda. Özellikle son zamanlarda kendi aralarında bölündüler. Örgüt mensuplarının telsiz konuşmaları ve yakalanan militanların ifadeleri apaçık gösterdi. Suriye konusunda bölündüler. Örgütü kimin yöneteceği ve kimin etkili olacağı konusunda aralarında mücadele ve kavga var.'
Elbette terörle mücadele kapsamında PKK'da iç çatışma çıkması önemli bir avantaj. Ancak zaman zaman aynı
durumun oluştuğunu gördük.
Komutana bunu hatırlattım. Gelen
yanıttaki detay çok önemliydi:
'Bu kez Suriye kavgası var. Örgüt içinde Suriye kanadının etkinliğini çok artırmış olmasından rahatsızlık duyan Kandil tarafı tepkili. Saldırıları Suriyeli Kürt teröristler gerçekleştiriyor. Planlamayı da Bahoz Erdal yapıyor. Esad'a çok yakın bir isim. Daha çok Suriyeli ve İranlı militanları kullanıyorlar.'
Bu açıklamaları başka bilgiler de destekliyor. Örgüte katılım yüzde 80 oranında Suriye'den. Az sayıda da olsa İranlılar var. Son dönemdeki bütün kanlı eylemleri Suriye kanadı planlıyor, talimat veriyor. Ele geçirilen teröristler Suriye uyruklu. En son Şırnak'taki boru hattına canlı bomba saldırısını yapan militan da Suriyeli'ydi.
Bahoz Erdal kod adlı Fehman Hüseyin şu an silahlı kanadın başı. Esad'ın sınıf arkadaşı. Murat Karayılan ise KCK yürütme konseyi başkanı. Örgütün 1 numarası Karayılan görünüyor.
Konuştuğum komutan, PKK'daki taktik değişikliklerine karşı devletin de farklı mücadele konseptlerine geçtiğini vurguladı. Asker-polis işbirliğinin ve ortak operasyonların arttığını söyledi. Ayrıca kurumlar arası istihbarat paylaşımının da üst düzeye çıktığını hatırlattı. Ancak örgütle mücadelenin Avrupa ayağında ve diplomasi boyutunda eksiklikler yaşandığını vurguladı.
Ben dün sabah yazı işleri toplantısında yaptığım görüşmeyi ve yazımı anlattım. İstihbarat servisimiz de emniyete gelen son bilgi ve raporları elde etti. Haberimizi aşağıdaki sütunlarda okuyacaksınız. Tablo gerçekten çok ilginç. Öyle görünüyor ki, terör örgütünün 'Suriye'nin PKK'sı' ve 'Apo'nun PKK'sı' diye ikiye bölünmesi kısa zamanda kritik sonuçlar üretecek.