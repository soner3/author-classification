Otelde Kürt Sorunu Zirvesi

İktidar partisinin kongresinden bir gün sonrası...    
Meclis'in açılış günü, sabah saatleri....
Hasip Kaplan TV'lerde 'Siyaset devreye girsin, çözümü hep beraber bulalım' dedi ve 'CHP ile AKP ikinci bir görüşme yapsınlar' önerisini gündeme getirdi.
Mesut Barzani'nin, Dışişleri Bakanı Davutoğlu ile buluşmasının üzerinden henüz bir saat geçmişti.
Yabancı konukların büyük bölümünün konakladığı Marriott Oteli'nden içeri girerken yine sıkı güvenlik önlemleri vardı. Ama bu kez 'gazetecileri içeri alamıyoruz' uyarısıyla karşılaştık. 'Ben burada konaklıyorum' deyince içeri girdim. Dışarıda kırmızı plakalı protokol arabaları sıra sıra dizilmiş. Lobide sivil giyimli görevliler her halleriyle 'Biz istihbarat elemanıyız' der gibiler. Kongre dağıldığı için konukların büyük bölümü memleketlerine dönmüştü, otel bir gün öncekine göre çok sakindi.
Ancak lobinin uzak köşesindeki birikme dikkatimi çekti. Yaklaştım. İlk gözüme çarpan Kuzey Irak Bölgesel Yönetimi Lideri Mesut Barzani. Daha da yaklaştım. Etraflarındaki güvenlik görevlilerinde hafif kıpırdanma oldu. Tüm gözler üzerimde. Biraz daha yaklaşıp Barzani'nin kimlerle görüştüğüne baktım. Sürpriz. Dengir Mir Mehmet Fırat ve Abdurrahman Kurt. Her ikisi de bir önceki dönem Adalet ve Kalkınma Partisi'nin milletvekiliydi. Kürt sorunu ve siyaseti bağlamında gerçekten çok önemli isimler. Bölgede etkinler ve sözü dinlenen siyasetçiler. Yanlarında 4-5 kişi daha vardı ama onları tanıyamadım. Hemen bir metre arkada tek başına oturan kişi ise İlnur Çevik. Önce şaşırdı, ben bir-iki soru sordum. 'AKP'li vekillerle görüşüyor' dedi. 'Eski vekiller' diye düzelttim. Sonra yanlarından ayrıldım. Bir saat kadar görüştüler. İlnur Çevik hala oteldeydi. Önce buluşmada onun rolü var zannettim. Arkadaşlar baktılar yokmuş...

HER ŞEY SURİYE'YE BAĞLI
Görüşme bitince Barzani de otelden çıktı. Çevik'e 'Ne konuşmuşlar?' diye sordum. Elbette Kürt sorununun çözümü ve PKK meselesini... Çevik şöyle bir bilgi verdi:
'Barzani, Irak'ın geleceğinin Suriye'ye bağlı olduğunu söylemiş. Suriye'de nasıl bir model ortaya çıkarsa çıksın Irak'ın da hatta Türkiye'nin de bundan etkileneceğini anlatmış.'
Suriye krizi gerçekten Ortadoğu denkleminde hayati bir öneme sahip oldu. Bizim açımızdan terör sorununu büyüttü.
Bir Ortadoğu sorunu olarak, Kürt dosyasının geleceği üzerinde türlü belirsizlikler oluşturdu. Kürt nüfus barındıran Türkiye,
Irak ve İran'ın gözü kulağı Suriye'de yaşananlarda. Orada olup biten her şey ulusal çıkarlarımızla da bire bir bağlantılı hale geldi. 

BÜTÜN GÜN IRAK DİPLOMASİSİ
Gazeteye döndüm. Arkadaşlardan Dengir Fırat ve Abdurrahman Kurt'la görüşmelerini istedim. Bu arada diplomasi muhabirimiz Mahmut Gürer'den, Davutoğlu'nun dünkü görüşme trafiğini sordum. Çok ilginç bir tablo ortaya çıktı. Buna göre Dışişleri Bakanı, dün Barzani dışında Irak İslam Partisi Genel Başkanı Iyad Samarrai, Irak Cumhurbaşkanı Celal Talabani'nin partisi IKYB'nin Genel Sekreter Yardımcısı Berham Salih ve yine Iraklı önemli siyasilerden IKİP Genel Başkanı Muhammed Faraj ile bir araya gelmişti. Neredeyse bütün gününü Irak diplomasisine ayırmıştı. Ayrıca bir gün önce de Davutoğlu Irak Başbakan Yardımcısı Salih Mutlak, Sadr Grubu Başkan Yardımcısı Mustafa Yakubi ve Irak Meclis Başkanı Usame Nuceyfi ve Irak Maliye Bakanı Rafi Isavi ile görüşmüş. Bakar mısınız trafiğe?
Dün görüştükleri Kürt tarafı ve Kuzey Irak, Erbil...
Bir gün önce bir araya geldikleri ise Bağdat tarafı... Merkezi hükümet.
Sanıyorum arabuluculuk çabası içindeyiz.
Bütün olup bitene bakınca AKP kongresinin yabancı konuk manzarasını düşündüm. Hiçbir şey tesadüf değil. Bir de o eski klişeyi hatırladım, 'Türkiye'nin sorunları aynı zamanda birer
Ortadoğu sorunudur'.
O halde çözüm de sorunun başladığı yerde aranır.  