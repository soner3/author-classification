Gençler Ne İster?

Yunanistan'da işsizlik rakamı yüzde 25'e vurmuş ama asıl vahimi genç işsizlerin oranı yüzde 50'yi geçmiş.
Yüzde 50... İki gençten birisi işsiz yani...
İspanya ve Portekiz'in durumu daha da beter...
'Her işsizlik kötüdür, genç işsizlik ise en kötüsü.'
Türkiye'de genel işsizlik oranı resmi rakamlara göre yüzde 8'e düşmüş. Gerçek durumu ne kadar yansıtıyor, emin değilim. Ekonomistlere, hatta sosyologlara sormalı. Ama Avrupa'dan daha iyi durumda olduğumuz muhakkak.
Gündelik hayatta akıllı, iyi yetişmiş, üniversite bitirmiş, çoğu master yapmış, yabancı dil öğrenmiş nice gençlerle karşılaşıyorum, iş arıyorlar.
Hayat zor, gittikçe daha da zorlaşıyor. Rekabet gün be gün artıyor.
Okulunu bitirmiş gençlerin evde boş oturmaları hem aileleri perişan ediyor hem de gençlerin psikolojilerini bozuyor.
Tablo maalesef böyle...
Başbakan Erdoğan'ın geçtiğimiz günlerde gündeme getirdiği '18 yaşındakilere seçilme hakkı tanınması önerisi' çarpıcıydı çarpıcı olmasına ama 'peki ya istihdam konusu?' demeden geçemedim.
Sordum soruşturdum, Başbakan'ın bu fikri öyle siyasal bir stratejinin ürünü değilmiş. 'Öteden beri Başbakan bunu ister, bunu savunur' dedi bir danışmanı. Kendisi de gençlik teşkilatlarından geldiği için onlara bir siyasal gelecek perspektifi sunmanın önemine vurgu yaparmış yıllardır. Şöyle de bir bilgi verdi:
'Bizdeki partiler, gençlerin çalışmasını ister. Ancak onları, seçilebilmeleri için yıllarca bekletir. 30 yaşından sonra da gençlik örgütünden yasal olarak ayrılmaları gerekir. Bu aslında bir çok aksaklığı beraberinde getiriyor. Siyasal nüfuz kullanmak, bu yolla ticari faaliyette bulunmak gibi sorunlar çoğunlukla bu tıkanıklıktan kaynaklanır. 18 yaş düzenlemesi sayesinde siyasal kariyer yolu açılırsa bu sakıncaları giderir, siyasete de hareket getirir.'

MHP'nin şansına...
Başbakan Erdoğan, partisinin son kongresinde geçmiş 10 yılın bilançosunu çıkarırken, öncelikle gençlik kollarına teşekkür etmişti. Sonra da kadın kollarına...
Seçim başarılarının arka planında genellikle gençler ve kadınlar yer alır.
Yapılan bütün araştırmalarda ve siyasal analizlerde AKP'nin oy oranı gençler arasında düşük çıkıyor. AKP'ye oy verenler içinde de gençlerin ağırlığı hep daha az oluyor. Diyelim AKP'nin genel oy oranı yüzde 47-48 ise, gençler arasındaki yüzdesi bundan daha düşük oranda gerçekleşiyor. Oysa MHP için bu tam tersi. MHP'nin genel oy oranı yüzde 14-15 ise, gençlerin oy oranı yüzde 20'leri aşabiliyor. CHP ise en şanssızı... CHP'ye oy verenlerin çoğunluğu 40-55 yaş aralığında. Genç seçmenin CHP'yi tercih etme oranı da her zaman genel oylarından daha aşağıda oluyor.
Türkiye'nin demografik yapısı gelecek 30-35 yıl boyunca ülkemize büyük avantaj sağlayacak. Genç ve dinamik nüfus, eğer iyi değerlendirilirse Türkiye'nin kaderini değiştirecek. İvme, tedbiri alınmaz ise nüfusun yaşlanmasıyla birlikte önce duraklayacak, sonra tersine dönecek.
Bütün mesele gençlerin sisteme entegrasyonunda.
Seçme-seçilme, işin basit tarafı. Siyasette, ticarette, akademide, medyada ve sanatta gençlerin önünü açan, onlarla aynı dili konuşan ve onlara gelecek perspektifi sunabilen kazanacak.
Gençlerimizi askerlikten soğutmak değil amacım fakat bir konunun da altını çizmek istiyorum. Her Türk genci vatani görevini gururla yapar ama gençleri en verimli çağlarında bu kadar uzun süre ve atıl biçimde tutmadan bu konuyu çözmenin de bir yolu bulunmalı.
Gördüğümüz tablo doğru ise bugün Türkiye'nin gençleri arasında geleceğe bakış açısı bağlamında iyimserlik azalıyor, kötümserlik artıyor.
Kendilerini geleceksiz görüyor bizim gençlerimiz. Çok umutsuzlar çok da mutsuzlar.
Onları önce karamsarlıktan kurtarmak zorundayız. 18 yaşta seçilme hakkı verilir mi verilmez mi bilmem ama siyaset işe buradan başlasa ve genç nüfusa iyimser gelecek inancı aşılasa sorunu yarı yarıya çözmüş sayılırız.