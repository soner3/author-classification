MHP, AK Parti'den Nasıl Ayrışabilir?

Türkiye'nin güçlü bir MHP'ye ihtiyacı var.
Türk siyasetinin ve
AK Parti iktidarının da...
Devlet Bahçeli yönetiminde 'saygınlık üreten' ve diğer partilerin yöneticileri dahil olmak üzere bütün kesimlerden takdir toplayan bir çizgi...
Ancak kendi mensuplarına 'iktidar olabilme umudu' aşılamaktan uzak...
Adeta yüzde 14-15 bandına hapsolmuş.
Kürt sorununun çözüm önerilerine yönelik tepkili, ülkenin bölünmez birliği konusunda kaygılı bir taban.
MHP, son on yılda 'güçlü bir sağ parti iktidarına karşı nasıl muhalefet yapacağı açmazından' çıkabilmiş
değil.
Hele o iktidarın lideri Başbakan
Erdoğan'ın sık sık milliyetçi söylemlere başvurduğu bir politik iklimde...
Dünkü kongre bunun için bir fırsat, tazelenme ve yeni stratejilere yönelik imkan olacak mı?
Yerel seçimlere kadar bekleyip, göreceğiz. MHP'nin, MHP yönetiminin ve Türk siyasetinin kaderi bir anlamda belediye seçimlerine kilitlendi.
Bahçeli'nin kongre konuşması başarılıydı. İyi bir metin hazırlanmış. Mesajı, 'Hala Türkçüyüz, hala Turancıyız' diye özetleyebilirim. Hem Bahçeli hem de Koray Aydın'ın, eleştiri oklarını ağırlıklı olarak AK Parti iktidarına yöneltmesi 'siyasal tehlikenin farkında' olduklarını gösteriyor. MHP, kendisini gün be gün eritecek bir trendin mağduru durumunda. Bütün kritik konularda AK Parti'ye destek vermiş bir MHP'nin politik yaşamda güçlenmesi mümkün değil, ayakta durması bile söz konusu olamaz. Özgün bir siyaset ve muhalefet dili üretebilirlerse, bir sağ iktidara karşı mücadele verebilirler. Tabandan da kopmadan, teşkilatlara yabancılaşmadan...

'2023'Ü AK PARTİ'YE BIRAKMAYIZ'
Cumhuriyetimizin yüzüncü yılına sahip çıkma söylemi önemliydi.
Bahçeli, o büyük vizyonu sadece
Başbakan'a bırakma niyetleri olmadığını göstermek ister gibiydi. 'Ülkücü Cumhurbaşkanı' söylemi ise daha çok AK Parti'nin yapıp, muhalefetin eksik bıraktığı 'yüksek siyasal hedefler' hamlesi olarak dikkat çekiyordu. Öyle ya, daha çok CHP, zaman zaman da MHP hep geçmişe, AK Parti geleceğe, muhalefet hep karamsarlığa ve olumsuza, iktidar hep ileriye ve umuda referans veriyordu. Haliyle bu taktik ayrımı sandık psikolojisini iktidar partisi lehine etkiliyordu. MHP dünkü
kongresiyle bu açmazdan kurtulmak istediğini apaçık gösterdi.
MHP, taşrada güçlü bir parti. Teşkilatları hareketli. Sorun, İstanbul ve İzmir başta olmak üzere büyük kentlerde. Yüksek göç olgusu yaşayan bir toplumda, hızla büyüyen kentlerdeki milyonlarla sıcak ilişki kurmak zorunda. Bugüne kadar MHP'nin eksiği burada oldu. MHP tazelenmek, gücünü toplamak, kadrolarını genişletmek, toplumsal yaşamın bütün dinamiklerine uzanmak zorunda. Önce ekonomi. Gündelik hayatın sorunlarına karşı neler önerdiğini bilmeliyiz. Büyük kentlerdeki işadamlarına, ekonomik istikrarı çok önemseyen kitlelere açık ve net mesajlarını görmeliyiz.
Çok ama çok kritik bir süreç başlıyor. Üç yıllık zorlu bir dönem. Sadece yerel ve merkezi iktidarın, yeni cumhurbaşkanının belirlenmeyeceği, Türkiye'nin kaderinin şekilleneceği bir demokrasi mücadelesi. 
Bahçeli, 'Zaman zaman AKP'yi acımasızca eleştirdik, bazen de milletimizin çıkarı için destekledik' dedi. Mesele, ne zaman eleştirip, ne zaman destekleyeceği bilmecesinde düğümleniyor. Bahçeli bunu bugüne dek genelde ters yaptı.