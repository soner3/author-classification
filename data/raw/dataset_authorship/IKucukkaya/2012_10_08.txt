Bir Kongre Analizi... MHP Nereye?

Milliyetçi Hareket Partisi kongreye hazırlanıyor.
Genel Başkanlık yarışı da yapılacak.
Şahsen, 'Devlet Bahçeli ile yola devam kararı' çıkacağından eminim.
Ne var ki; mesele bununla ilgili veya sınırlı değil.
Türk siyasetinin geleceği ve toplumsal huzurumuzun teminatı bakımından MHP'nin kendini yenilemesi, tazelemesi, güçlendirmesi son derece önemli.
Oysa, MHP eriyor. Ya da biraz daha iyimser ifadeyle 'yerinde sayıyor.'
Neden?
Son derece saygın, birikimli, dürüst, mütevazı ve devlet adabına sahip bir lideri olmasına rağmen, MHP neden iktidar alternatifi olamıyor?
Çünkü, 'güçlü sağ bir iktidara karşı nasıl muhalefet yapacağını bilemiyor.'
Çok fazla git-gel yapıyor, sürekli zikzak çiziyor.
Ne kadro, ne söylem ne de politika tarzı itibarıyla AKP'ye karşılık verebiliyor.
Hiç mazeret üretmesinler...
Sorun ne medyada ne de seçmende.
Sorun MHP'nin uygun iletişim dili ve kanalı kuramamasında. 'Toplumla iletişim zorluğu yaşıyor' Türkiye'nin milliyetçi partisi.
Terör ve Kürt sorununun gündemin en üstünde yer aldığı dönemdeyiz. Ortadoğu adeta savaşın içinde ya da eşiğinde.
 Ülke, on yıldan fazladır tek parti iktidarı altında. Ana muhalefet partisi peş peşe yönetim değişiklikleri ve kimlik krizleri yaşıyor. Böylesine bir iklimde dahi MHP yüzde 12-13 bandında sıkışıp kalmış durumda.
Sohbetlerimizde Cumhurbaşkanı Gül, AKP'nin üst düzey yöneticileri, CHP lideri Kılıçdaroğlu, yardımcısı Gürsel Tekin, daha birkaç gün önce Melih Gökçek hep Bahçeli'yi övüyorlar.
Siyasetin bütün renkleri Bahçeli'yi seviyor, hakkını teslim ediyor. Gençleri kışkırtmayan, şehit cenazelerini istismar etmeyen ve şiddet yerine siyaset yolunu öneren liderliğinden memnuniyetle bahsediyor. Ama toplum Bahçeli'nin birikimlerini ve özelliklerini bilmiyor, görmüyor. Sandık başına gittiğinde takdir etmiyor.
MHP'nin değişime ihtiyacı var. Yenilenmeye...

AKP, MHP'NİN ALTINI OYUYOR
Erken kaybettiğimiz Gündüz Aktan tipi 'evrensel milliyetçilik değerlerine sahip' isimlere...
Yüksek göç altındaki kentlerde kitlelere, özgün ve modern milliyetçilik duygusu aşılanmasına...
Avrupa tipi yeni tür milliyetçiliğe. Hayatın pratik sorunlarına çare üreten yepyeni bir siyaset tarzına. MHP'de bunlar yok. Dolayısıyla İstanbul'da MHP'nin esamesi okunmuyor.
AKP, MHP'nin altını oyuyor. AKP kitle partisine dönüşüyor, MHP ideoloji partisi olarak kalıyor. Karşılık vermesi gerekir. Oysa en kritik zamanlarda ona destek oluyor. Yanlış.
Başbakan, son AKP kongresinde Türk-İslam sentezi açılımı yaptı. Hem de en ileri seviyede.
MHP, çok katı bir parti görünümünde. Esnekliği yok. Devletçi-milliyetçi bir çizgiye hapsoldu.
Oysa 21'inci yüzyıl Türkiyesi'nde bireyci-milliyetçi yaklaşımlara ihtiyaç var.
Esnek, güncel, modern bir milliyetçi çizgi. Batı'daki gibi 'vatanperverlik üzerine kurulu'.
MHP, politikalarını zenginleştirmeli, çeşitlendirmeli.
Mesela ekonomi konusunda ne dediği belli değil. Türkiye vizyonunu bilmiyoruz. İddia ediyorum, MHP'ye en fazla yer veren gazetelerden biriyiz, biz bilmiyoruz.
MHP kongreye hazırlanıyor. Kulis bilgileri, halen Bahçeli'nin 500, Koray Aydın'ın 300'e yakın delege desteğine sahip olduğunu gösteriyor. 500'e yakın delege de kararsız. Koray Aydın'ın veya diğer adaylardan herhangi birinin Devlet Bey'i devirebileceğine ihtimal vermiyorum. Ama MHP için asıl sınav kongre sonrasında başlıyor. Gelecek yıl yerel seçimler var. Sonra cumhurbaşkanlığı. Genel seçimlere kadar Türkiye'nin siyaset tablosu çok değişecek. MHP buna hazır mı?