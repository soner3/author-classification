Silahların İbadeti...

Niçin kızdın hoca...

Biri öldürmek...

Öbürü yaşatmak...

Hangisi yüce...

*

Aynı gün hayvan dostları sokaklarda, yanlarında ekmeklerini paylaştıkları dili olmayan dostları canlılar...

Kediler, köpekler, kuşlar...

Onları öldürmek isteyen kanunu durdurmaya çalışıyorlar...

Öğrenciler vardı aralarında mesela; ayağında ayakkabısı eskimiş, harçlığını can dostu köpeği ile paylaşan...

Kadınlar vardı; dünyaya annelerin getirdiği her canlıyı seven...

Erkekler, yiğitliğin öldürmek değil, yaşatmak olduğuna inanmış...

İnsanlar vardı orada...

İnsanlar...

*

Aynı gün “kesme” ilanları, anonsları, reklamları yapılıyordu...

Üç ayağını bağlayacaksın, bir ayağı ile çırpınsın diye...

Sevabına hani, tek ayakla çırpınma hakkı...

Satırla dana kovalama görüntüleri televizyonlarda, yatmayanların önce ayaklarını kırdıkları var arşivlerde..

Kesilecek bir kuzunun filmiydi; onu besleyen dostu çocuğun arkasına takılmış, koşturuyorlardı okulun önünde...

Çocuk ağladı...

Çünkü şurada iki günü kaldı...

*

İşte...

Birincisi yaşatmak için çırpınmak...

İkincisi öldürmek için...

Hiç ikisi bir olur mu?..

*

Hepimizin inancı var...

Kimse kimsenin ibadetine dil uzatamaz, karışamaz ve yargılayamaz...

İnanmak bir temiz duygudur...

Kuran’da kurban kesmek sadece uzun yoldan gelmiş hacıları doyurmak için, hac mahali içindir, aç bak bari...

Ya da “Kesmek yerine parasını veririm; çocuklara sevinecekleri giysiler, ayakkabılar, oyuncaklar, hastalandıklarında ilaç alınsın” derseniz...

Bu niçin dine aykırı olsun?..

*

Ama şehirleri kızıl kana bulayarak, sokakları kan kokutarak, ırmaklardan bile kan akıtarak çocukların gözü önünde, acemi bıçaklarla bir canlıyı kesmenin neresi ibadettir?..

Sorun gerçek âlim Prof. Hüseyin Hatimi’ye...

Akıl bilmiyorsa...

*

Ve sorun:

Tüm dünyada barış rüzgârları eserken niçin Müslümanlar birbirlerini kesiyorlar?..

Bu tekbir sesleri ile insan öldürmek nereden geliyor?..

Sadece bu topraklardaki bu vahşet, bu linç, bu katliamlar, bu acılar, bu yok ediş, bu bombalar, bu kan niçin?..

Çocuklara öyle mi öğretildi; kesmek ibadet ise...

İşte...

Silahların ibadeti midir bu?..