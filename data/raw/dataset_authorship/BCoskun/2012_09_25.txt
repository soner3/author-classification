Memleket Gitti, Vatan Sağ Olsun...

Mesela badem çıkıp “Vatan sağ olsun” diyemez...

Öyle ucuz laf değildir...

Bedeli var...

*

Askeri hastanenin bahçesindeki genç asker, üzerinde oturduğu tekerlekli sandalyede, bir tek arzusu olduğunu söyledi:

“Kızım büyüdü, bu sene okula gidecek... Ona bir defa olsun sımsıkı sarılmak isterdim, ama kollarım yok...”

Mayın götürmüş...

O söyleyebildi işte arkasından:

“Vatan sağ olsun...”

*

Dinlerken evdeki herkes ağladı...

*

Vatanın çocukları dağlardaki kayalar için patır patır düşüp canlarını verirken, bu tarafta limanlarından, adalarından, koylarına, koruluklarına kadar ele sattılar...

Vatanın ormanı bitti...

Dereleri gitti...

Göçmen kuşların konacağı sulak kalmadı...

Eee kalkıp bir de “Vatan sağ olsun” de...

Uymaz...

*

Vatanın üzerinde bir karış toprağı olmayanlar, fidan çocuklarını davul zurna ile askere gönderdiler...

Tüyen olursa, değil devlet protokolünde yer almak...

Kasabaya, köye, mahalleye dönemez...

O anneler, babalar gururla “Vatan sağ olsun” diyebilirler...

Hakları...

*

Sen?..

*

Vatan sadece toprak parçası değil...

Üzerinde şarkılar söylenmeli...

Çocuklar aydınlık, parlak geleceklere doğru, el ele tutuşup güven içinde büyümeli...

Gençleri korkusuz, özgür olmalı...

Anneler mutfaklarda gizli gizli ağlamamalı...

Babalar?..

Telefonla konuşmaya korkuyor birader...

Kalk de bakalım:

“Vatan sağ olsun...”

*

Rejimi uygar dünya gibi...

Demokrasisi olmalı...

Bağımsız ve özgür...

Çağdaş olmalı vatan...

Vatan; üzerinde sevgi, barış, huzur olunca vatandır...

*

Vatanın adaleti olmalı mesela...

Hak aranabilmeli...

Hukuk işlemeli...

Kendileri otellerin arka odalarında terörle pazarlık ederken... Vatanın bölünmemesi için ömrünü veren yiğit askerleri suçlu bulundular, daha birkaç gün önce... Ömürlerinin kalan kısmını hücrelerde geçirecekler...

Belki oralarda ölecekler...

Onlar söyleyebildiler işte:

“Vatan sağ olsun...”

*

Sen de çık de...

Bakalım uyacak mı?..