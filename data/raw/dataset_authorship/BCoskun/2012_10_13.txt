Uçak...

Nasıl düştüğü belli olmayan uçaktan, nasıl patladığı belli olmayan bombadan, nereden geldiği belli olmayan toptan sonra...

Yakaladılar ya...

Bu sefer de neyi yakaladıkları belli değil...

*

Bu yazı yazıldığı sırada otuz kadar asker ve sivil uzman, on kutunun başındalar, iyice içine bakıyorlar:

Ne yakalandı?..

Onun için geçici isim koydular yakaladıklarına:

“Meşru olmayan malzeme...”

*

“Başbakan’a da bilgi verdik” dedi Bakan:

“Efendim yakaladık...”

“Bir kısım neyi?..”

“Meşru olmayan malzeme...”

“Neye benziyor?..”

“Dik tutunca mı, yan tutunca mı?..”

“Dik tut bakalım...”

“Dikiş makinesinin makarasına...”

“Çevir yan tut...”

“Horoz kafası sanki...”

“Tamam işte... Koy uçaksavarın yanına, horozun kafası inip kalktı mı atıyor... Şimdi buna diyecek ki uçak niye indirildi?.. İndirip bakacaksın... Geldiği yer belli, gideceği yer belli... Oradan gelip oraya gidiyorsa demek ki horozun kafası gibi şey bir nevi...”

“Meşru olmayan malzeme...”

“Evet, ey ce ha pe... Bilmiyorsan git öğren, yok şöyle, yok böyle...”

*

En önemli soru; istihbaratı kimden aldılar?..

Ben söyleyeyim:

Hamallardan...

Hüseyin Çelik’in arkadaşları Rus hamallar verdiler istihbaratı...

Bizim istihbarat desem...

Sınırdan bölük bölük, alay alay ağır silahlı PKK geçiyor... Bir kez gördüler, havadan vurunca bizim köylüler çıktı...

Rus havaalanında bir uçağın kargosuna yüklenen kutunun içindekini mi bildi diyeceksiniz...

*

Sonuç?..

Uçak gitti...

Yolcuları gitti...

“Meşru olmayan” malzeme bize kaldı...

Bakıyorlar şu an...

Yakaladılar ya, ne?..

*

Yukarıdan gelen telefonlar durmuyor:

“Belli oldu mu?..”

“Ne?..”

“Yan tutunca horoz kafası gibi hani meşru olmayan...”

*

Bunların savaşmaları da bir tuhaf...

Belediye başkanından başbakan olursa...

Zabıtanın işportacı kovalaması gibi savaşları hani...