Aklın Arkadan Geleni...

Kenan Evren’den hesap sormak:

32 yıl sonra...

Özal’ın zehirlenip zehirlenmediğine bakmak:

19 yıl sonra...

Ecevit nasıl öldü?

6 yıl sonra...

*

Sivas sanığı hakkında tutuklama kararı verilip de kırmızı bültenle aranması:

19 yıl sonra...

*

İzmir’i kim yaktı?

80 yıl sonra...

*

Dersim...

75 yıl sonra buldular suçluyu...

O arada milli kahramanımız Sabiha Gökçen’in adını uluslararası hava meydanına verdikleri için, neyse ki silemediler...

Ama Muğlalı Paşa’nın “suçlu” olduğunu öğrenip adını askeri kışladan kaldırdılar...

68 yıl sonra...

*

Sarıkamış...

Destan değil katliam olduğundan şüphelenilmesi:

98 yıl sonra...

*

Nâzım Hikmet’in vatan haini olmadığının anlaşılması:

49 yıl sonra...

Sabahattin Âli’nin katilinin araştırılması:

64 yıl sonra...

Onun için belki peşin söyledi:

“Aldırma gönül aldırma...”

*

1 Mayıs’ın İşçi Bayramı olduğu:

120 yıl sonra...

*

Deniz Gezmiş ve arkadaşlarının suçsuz, günahsız yere idam edildiklerinin devlet tarafından anlaşılması:

40 yıl sonra...

Erdal Eren’e TBMM kürsüsünden ağlamaları:

32 yıl sonra...

*

Mardin’in kimse tarafından işgal edilmediğinin anlaşılması ve kurtuluş günü kutlamalarından vazgeçilmesi...

21 Kasım “Mardin’in düşman işgalinden kurtuluş” günü olarak kutlanıyordu...

Vali “İşte yiğitler diyarı, düşmanı önüne katmış da kovalıyor, kahraman Mardin efeleri...” diye konuşma bile yapıyordu...

Temsili kurtuluş sahnesi de yaptılar...

Demek birisi “Hangi düşman” diye sorunca...

Anlaşıldı ki düşman zaten gelmemiş...

“Kurtuluş” kutlamalarından vazgeçildi:

91 yıl sonra...

*

Pekiii...

Bugünlerde başına gelenleri ne zaman anlayacaksın?..

Aklın başına ne zaman gelecek?..

Ne zaman gülüm?..