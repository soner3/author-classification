senişinebak.com...

Terörü Apo ile görüştüler, yol haritası bile hazırladı bunlara...

Ama TÜSİAD sorunca kızdı:

“Sen işine bak...”

*

Terörü Norveç’te görüşmüşler mesela...

Oslo’da, gözlemci İngiliz...

Kandil’de görüşüldü...

Habur’da görüşüldü...

İmralı’da görüşüldü...

Ama Türkiye Büyük Millet Meclisi’nin toplanıp terör sorununu görüşmesini istediklerinde yine kızdı imam:

“Sen işine bak...”

*

Çinlilerle bile görüştüler...

*

Medyaya “sen işine bak” dediği için, 10 askerin şehit olması, 70’inin yaralanması büyük gazetelerin eteklerine ancak üç, dört sütun girebildi...

Medya işine baktı...

Yukarıda manşete “İşsizlik azaldı”yı koydular.

Bu kadar genç ölünce, haliyle azaldı tabii...

*

Nurten Hanım sadece “sen işine bak”ı dinlemedi...

Bulaşıkları kurulayıp çöpü kapının önüne koyduktan sonra acele bayrağı alıp şehit cenazesine yetişti...

Şehit tabutu Trabzon Havaalanı’nda uçaktan indirilince ağladı...

Bayrağını salladı...

Gözyaşlarını silip dövündü...

Dayanamadı, herkesin yaptığı eleştiriyi “Teröristleri siz alıp dağdan getirdiniz, bu hükümetin....” der demez...

Şehit yakınları dövdüler Nurten Hanım’ı...

Yatırıp üzerine oturdular:

“Sen işine bak...”

*

Bir millet razı tüm bu olanlara...

Mikrofon tutup sorun isterseniz:

“Şu Oslo ne?..”

“Şampuan” diyen de olur...

“Çocuk bezi..” diyen de...

*

Yeryüzünün herhangi bir ülkesinde, herhangi bir siyasi iktidar terör örgütü ile otel odalarında gizli gizli görüşüp ödün vererek seçimler geçinceye kadar ateşkes sağlamış olsaydı...

Sonra peş peşe sıralanan gaflet ve basiretsizliklerle ülkesini parçalanma aşamasına getirseydi...

Kimi bölgeler terörün denetimine geçseydi...

Sadece son 60 günde 150 gencinin tabutları dağdan indirilseydi...

Orada bir gün oturamazdı...

*

Ama ne yapalım ki bu millet uykudadır...

Uyanmadı...

Uyanmıyor...

*

Bir gün sırası gelip kendi canı yandığında ona söylersiniz artık:

“Sen işine bak...”