İsrail Hapishanesinden Dünya Hapishanesine!

"Ağza bir parmak bal çalma" denen şeyi hafife almayın...
Bizi baştan çıkartan o kadarcık bir şey zaten. Bir bakıyorsunuz, ağza çalınan bir parmak bal büyük bir adaletsizliğin bile üstünü örtebiliyor; bir bakıyorsunuz, bir parmak bal için özgürlüğünüzü feda edivermişsiniz!
İktidarlar bunu biliyor; hem de ne iyi biliyorlar.
Ve ne yazık ki, ağza çalınan bir parmak balın aslında her şeyin ve özünde insanlığın tadını kaçırdığını çok geç anlıyoruz.
Şimdi içinizden "ne diyor bu adam?" diye geçirmişsinizdir...
Oysa güçlülerin bir parça refah ve biraz hazla güçsüzleri nasıl önce terbiye, sonra da darmadağın ettiğini bilmeyenimiz yoktur.
Neyse, ben size bir haber aktarayım.
Dün Yeni Şafak'ta Işın Eliçin bütün ayrıntılarıyla yazıp çok doğru biçimde değerlendirdi.
Malum, Katar Emiri Halife el Tani Kurban Bayramı'ndan önce Gazze'ye gitti ve 400 milyon dolar tutarındaki projelerin temelini attı ya... Hani içinde bin lüks konut, okullar, alışveriş merkezleri, eğlence parkları, stadyum, iş merkezleri ve oteller olan bir proje.
Sevindik tabii.
Korkunç bir abluka altındaki toplumu hem kültürel hem de ekonomik açıdan ferahlatacak ve teknik açıdan ablukayı delen bir gelişme bu.
Bir İsrail gazetesi emirin FC Barselona'yı da maç yapmak için Gazze'ye getireceğini yazmış. İsrail'in de bütün bunlara itirazı yokmuş.
***

Kalkınma ve paranın getirdiği ferahlık güzel şey.
Fakat gelişmelerden endişelenen Işın Eliçin de haklı.
Çünkü bu projeler, bir yandan da, bütün bir halkı topluca cezalandıran ablukayı zımnen meşrulaştıracak!
BM bile Gazze şeridinde yaşayan 1 milyon 700 bin insanın "temel insan haklarından mahrum yaşadığını" kayıt altına almıştı. Işın haklı olarak bu duruma karşı net bir ses yükseltmeden her iyileştirmenin işi Truman şov'a dökeceğinden endişeleniyor.
Benim zihnim yapılacak bin adet lüks apartman dairesine takıldı kaldı.
İçlerine yerleşenler nihayet kocaman bir "oh!" çekecekler.
Ama merak ediyorum, orada kimler oturacak?
Haydi, cevap verin!
Hamas'ın seçkinleri mi? O zor koşullarda bile para kazanmanın yolunu bulmuş Filistinli uyanık işadamları mı? Kimler?
İşin püf noktası orası!
Çünkü acıda ortak bir ulusun içinde sakladığı adaletsizlikleri, itişip kakışmaları ve hiyerarşik çözülmeyi en keskin ve çıplak biçimde gündelik hayata yansıtan şeyler bunlar oluyor.
Gazze, İsrail'in kurduğu dev bir hapishaneydi.
Şimdi gitgide kapitalizmin dünya hapishanesine benzeyecek! 