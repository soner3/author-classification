Özal "1 Numara"yı Öğrendi Mi?

Olay aslında BUGÜN'ün haberiyle duyurulmuştu.
Adli Tıp Kurumu'nun ön raporu Özal'ın zehirlendiği gerçeğini ortaya koyuyordu. Ancak kesin rapor henüz yayınlanmadığı için medya bu habere temkinli yaklaştı. Ortalığı birbirine katması gereken bu haber gereken şoku yaratmadı.

Ama haberlerin de arkası kesilmedi. Nitekim dün, Fatih Altaylı da ek bazı bilgilerle haberi doğrulayan bir yazı yazdı. Altaylı'nın aldığı bilgilere göre yapılan ilk incelemede çok kuvvetli bir zehrin varlığı tespit edilince, kurum yetkilileri bu bilgiyi hemen devletin üst kademeleriyle paylaşmışlar ve oradan aldıkları "Hiçbir şüpheye yer bırakmayacak şekilde inceleyin" talimatı üzerine dört ayrı ekip kurarak sonuçları yeniden test etmişler. Birbirinden bağımsız çalışan bu dört ekip de aynı sonuca varmış: Turgut Özal kesinlikle zehirlenmiş!

Ülkenin cumhurbaşkanı öldürülmüşse...

Böylesine önemli bir olay, ülkelerin tarihinde bir ya da iki kere vuku bulur. Ve böylesine önemli bir olay açığa çıktı mı, o ülkelerin gündemi yıllarca bu konuya kilitlenir. Kennedy suikastının arka planının Amerika'da 63'ten bu yana neredeyse hiç düşmeden gündemde kaldığını; araştırmaların, tartışmaların hiç bitmediğini düşünürseniz, bizim de Özal'ı zehirleyenlerin kim olduğunu öğrenene kadar huzur bulmamamız gerekiyor.

Üstelik bizim elimizde, bu suikastı aydınlatmak için başlangıç noktası olabilecek çok önemli bir olay var: Kartal Demirağ suikastı.

Özal, bu suikastı özel olarak araştırtmış ve önemli sonuçlara varmıştı. Evet, o kendisini öldürtmek isteyeni öğrenmişti. Ama anlaşılan o kadar dehşetengiz bilgilere ulaşmıştı ki, bu bilgilerin açıklanmasının yaratacağı siyasi depremden çekindiği için susmuş ve çevresindekilere de bu konunun üstüne gitmeme kararı aldığını söylemişti.

Özal Ergenekon'la burun buruna geldi

Şimdi, bugün sahip olduğumuz bilgilerle olaya tekrar baktığımızda, Özal'ın o incelemenin sonucunda o zamanki adıyla derin devletle, bugünkü adıyla Ergenekon örgütüyle burun buruna geldiğini tahmin etmek zor değil. Bugün Ergenekon ve Balyoz davaları sayesinde artık bir tehdit olmaktan çıkan ama 1993'te mutlak iktidar olan o derin yapılanmayla... O karanlık yılda, ülkenin en tanınmış araştırmacı gazetecisinden Jandarma Genel Komutanlığı yapan bir orgenerale ve yine Diyarbakır gibi çok kritik bir ilde Jandarma Bölge Komutanlığı yapan bir tuğgenerale kadar sayısız suikast düzenleyen bir karanlık mihrakla...

Özal'ın ulaştığı bilgiler onu bu örgütün hangi kademesine kadar götürdü; örgütün hangi düzeydeki sorumlularının isimlerine kadar ulaştırdı; "1 Numara"yı buldu mu bulamadı mı, bilmiyoruz. Ama suikastın izini sürerken ulaştığı isimlerin ve makamların onun o günkü gücüyle hesaplaşmaya giremeyeceği kadar güçlü oldukları besbelli.

Glasnosta devam

Ama bugün artık güçler dengesi değişti. Derin devlet, kontrgerilla ya da Ergenekon, adına ne derseniz deyin, 1993'teki mutlak hakimiyetini kaybetti. Bu durum bize hem Kartal Demirağ dosyasını yeniden açmak hem de Adlı Tıp Raporu ile kesinlik kazanan zehirlenme olayını aydınlatmak için tarihi bir fırsat veriyor.

Derin devleti bütün kollarıyla birlikte devletin derinliklerinden çekip çıkarmanın uzun ve kapsamlı bir süreç olacağını hiç unutmadan glasnosta devam etmek gerekiyor. Özal'ınki başta olmak üzere 1993'ün siyasi cinayetlerinin aydınlatılması bu glasnostun yeni ve çok önemli bir aşaması olacaktır.