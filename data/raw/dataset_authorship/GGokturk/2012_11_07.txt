Ben MHP'linin Pasif Olanını Severim

MHP kendi dışındaki çevre tarafından yakından izlenen bir parti değil.
CHP'deki bir hizip hareketi ya da genel başkan değişimi bütün kamuoyunu aylarca meşgul ederken, MHP'deki iktidar kavgaları pek kimseyi ilgilendirmez. Büyük kongre öncesi bile basının ve kamuoyunun yoğun ilgisine mazhar olduğu pek görülmemiştir.

Bu defaki kongre de bir istisna değildi. Doğrusu ben MHP lideri Bahçeli ile muhalefet lideri Koray Aydın arasındaki siyasi çizgi farklarının bile öyle enine boyuna analiz edildiğini hatırlamıyorum.
Muhaliflerinden Bahçeli'ye yöneltilen en yaygın eleştirinin pasif kalmak ve partinin dinamik kadrolarını da pasifize etmek olduğunu biliyoruz, o kadar...

Eğer mesele buysa, yani eleştirinin odak noktası pasiflik ise doğrusu ben bu değerlendirmeyi eleştiriden çok övgü olarak algılarım. Çünkü bana göre, en iyi MHP'li pasif MHP'lidir. Zira aktif hale gelince neler yaptığını çok gördük. MHP'li gençlerin uzun yıllar derin devletin çeşitli komplolarında nasıl kullanıldığını ve sonra harcandığını; yine Susurluk olayında eski ülkücülere devlet içindeki çetelerde nasıl tetikçilik yaptırıldığını artık daha iyi biliyoruz. Bütün bunların ortaya çıkması, milliyetçi harekette ciddi bir uyanışa ve devlet içindeki kimi mihrakların aleti olmama konusunda duyarlılığa yol açtı.

Ben Bahçeli'nin muhalifleri tarafından "pasif" diye eleştirilen sorumlu liderliğini, bu bilincin ve duyarlılığın tezahürü olarak görüyorum. Türkiye'nin 1997'den bu yana yaşadığı "büyük dönüşüm" dönemi boyunca MHP lideri, ilkeli ve sorumlu bir liderlik örneği verdi. 28 Şubat'ta, 367 Kararı'nda, e-muhtıra gibi en kritik anlarda darbeciliğin karşısında ve parlamenter sistemin yanında durmayı bildi. Ayrıca, bütün bu kritik yıllar boyunca ülkücü gençleri sokaktan uzak tutmayı da başardı. Ve bugün, yeniden seçildikten sonra yaptığı ilk açıklamada "Ülkücüler sokağa inmeyecek. Fikir mücadelesi yapacaklar, sokakta işimiz yok" diyerek bu sorumlu çizgiyi devam ettireceğini ilan etti.

Doğrusu bu, Türkiye için önemli bir şanstır. PKK'nın bütün çabasını Türk milliyetçilerini sokağa dökmek, bunun için mümkün olan her türlü kışkırtmayı yapmak ve iki halkı birbirine düşürüp "iç savaş" görüntüsü yaratmak üzerine yoğunlaştırdığı bu koşullarda, milliyetçi partinin başında "sokakta işimiz yok" diyen bir kişinin olması, Türkiye için çok önemli bir sigortadır.

Kürt sorunu ve MHP

MHP'nin bugün Türk siyasetindeki en olumsuz etkisini Kürt meselesinde oynadığını biliyoruz. Bu parti, eski devlet politikalarını hâlâ ve aynen savunan çizgisiyle, hemen hemen her noktada çözüm çabalarının karşısında yer alıyor.

Ne var ki, MHP'nin bu konudaki muhalefetinin daha çok söylem düzeyinde olduğunu, fiiliyatta aktif bir baltalama ve engelleme girişimine kalkışmadığını da tespit etmek durumundayız. Bahçeli idam cezasının kaldırılmasından başlayarak Habur'da da, Oslo'da da, TRT Şeş ya da seçmeli Kürtçe dersi gibi reformlarda da söylem düzeyinde muhalefet etmekle birlikte yıkıcı ve engelleyici bir tutum sergilemedi.

Bu tespit aynı zamanda bize MHP'ye karşı izlenecek doğru çizginin ne olması gerektiğini de gösteriyor.
Her şeyden önce, MHP'nin Kürt sorununda kullandığı söylemi değiştiremeyeceğini, ayrıca hiçbir zaman açıkça çözüm sürecinin içinde yer almayacağını görmeliyiz. Zira bu parti varlığını Kürt meselesindeki milliyetçi bakış açısına borçludur. Bu alanı terk ederse varlık sebebi de ortadan kalkmış olur.

İşte bu yüzden, MHP'den CHP'nin önerdiği komisyonda yer alıp sorumluluğu paylaşmasını istemek, onu sıkıştırmaktan başka bir işe yaramaz. MHP böyle bir şeyi yapamaz, hiçbir zaman çözümün yanında yer alamaz, buna ne çizgisi ne de kitle tabanı müsaittir. Kürt meselesi söz konusu olduğunda onun alabileceği en olumlu pozisyon, söylem düzeyinde karşı çıkmakla yetinmektir.

Bırakalım, söylem düzeyinde muhalefetini sürdürsün, bırakalım çözüm için atılacak adımların sorumluluğunu paylaşmasın; yeter ki yıkıcı, kışkırtıcı ve provokatif bir muhalefet yürütmesin.