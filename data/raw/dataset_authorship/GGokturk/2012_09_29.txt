Duraklama Devri'nin Sonu Mu?

Başbakan Erdoğan'ın son günlerde çeşitli TV kanallarında yaptığı açıklamaların, pazar günü AK Parti Kongresi'nde yapacağı konuşmanın bir anlamda "alıştırması" olduğunu sanıyorum.
Erdoğan, bundan sonraki dönemde AK Parti'nin yeniden yükselişe geçmesinin, Türkiye ve dünya kamuoyunda prestijinin doruk noktasına ulaşmasının, bir başka deyişle yeniden "tarih yazmasının" yolunun Kürt meselesinden geçtiğini görmüş olmalı.

Siyasi kariyerini en tepe noktada, cumhurbaşkanlığında noktalamak isteyen ama öte yandan ardında güçlü bir parti ve hükümet bırakmak isteyen bir siyasi lider, bunun sadece doğru adamları doğru yerlere koymakla; doğru bir parti üst yönetimi oluşturmakla olmayacağını bilir. Aslolan siyasi çizgidir, siyasi cesarettir. Siyasi partileri de hükümetleri de "uçuran" asıl faktör cesur bir kararla, zamanın ruhuna uygun olan atılımı başlatma cesareti göstermektir.

Bana kalırsa Erdoğan bu kongrede böyle bir başlangıç yapmak istiyor.

İki ayaklı bir atılım hareketi

Her zaman söylediğimiz gibi bu, birbirine paralel giden iki ayaklı bir atılım hareketi olmak zorunda.
Birinci ayak, çoktan yapılması gereken, Kürt meselesine biraz kafa yoran herkesin ezbere sayabildiği temel reformların artık hayata geçirilmesidir.

Yaşadığımız süreç bize, gecikmiş reformun reform olmaktan çıktığını, yapması gereken olumlu etkiyi yapamadığını, hatta terör örgütünün hanesine yazıldığını gösterdi.

O yüzden, Anayasa'nın Türk etnisitesine atıf yapan maddelerinin temizlenmesi, anayasal vatandaşlık tanımının yapılması; seçim barajının düşürülmesi, yerel yönetimlerin güçlendirilmesi; Terörle Mücadele Kanunu'ndaki aksaklıkların düzeltilmesi, düşünce özgürlüğünün önündeki engellerin temizlenmesi gibi reformları artık konuşmak değil, yapmak gerekiyor.

Buna paralel gitmesi gereken diğer açılım ise terör örgütünün silah bırakmasını sağlamak amacıyla atılacak adımlardır. Şu anda gerek Öcalan'la görüşülmesi, gerekse yeni bir Oslo sürecinin başlatılması konusunda toplumdan güçlü bir destek alınabilir. Ama bunun koşulu, bu temasların hedefinin ve sınırlarının net biçimde belirlenmesi ve Oslo'da yapılan hataların tekrarlanmamasıdır. Kamuoyu görüşmelerin detaylarını bilmese bile, hedefini ve sınırlarını tam olarak bilmelidir. Oslo'nun hatası, neyin pazarlık konusu yapılıp neyin yapılmayacağının birbirine karışması ve "Kürtler'in Statüsü" denen meselesinin Kürt halkının onayı olmaksızın PKK ile tartışılmasıdır.

Devlet bu görüşmelerde demokratik reformların pazarlığını yapamaz. Çünkü bu konu terör örgütünü değil Kürt halkını ilgilendirir.

Devlet bu görüşmelerde "statü" pazarlığı da yapamaz. Çünkü hiçbir görüşmeci heyetin PKK'ya bölgeyi yönetme yetkisi vermeye hakkı olamaz.

Bu görüşmelerin konusu, PKK'nın silah bırakması sürecine giden yolun planlanması; buna bağlı olarak Öcalan'ın ev hapsine çıkarılıp çıkarılmayacağı, dağdan inecekler için düşünülebilecek bir kısmi af, Kandil'deki lider kadronun nereye gönderileceği; silah bırakmayla ilgili aşamalar ve zamanlama gibi meselelerin konuşulup pazarlık edilmesi olabilir ancak.

Yeniden tarih yazmak

AK Parti askeri vesayetle ve darbe geleneğiyle hesaplaşarak zaten siyasi tarihimize adını altın harflerle yazdırdı. Açık söyleyeyim, bundan sonra hiçbir şey yapmasa ve hatta hep kötü şeyler yapsa bile, yaptığı kötü şeyler, o büyük iyiliği silip götürmez. Gerçekleştirdiği o büyük hamle bu partiyi ilelebet minnetle anmamızı sağlar.
Ama bir de Kürt sorununu çözer, terörü bitirmeyi başarırsa... Demokrasiyi tehdit eden darbeci şiddeti yok ettiği gibi PKK şiddetini de yok ederse... Bu toplum üstüne çöken iki tür şiddetten de kurtulursa, işte o zaman bu ülkenin sırtı bir daha yere gelmez. Tabii AK Parti'nin de...

Dilerim bütün bu tahminler fazla iyimser değildir ve bu kongre demokrasimizin bir süredir yaşadığı "duraklama devri"nde çıkıp yeni bir "yükselme devri"ne girişinin miladı olur.