Erler Oy Kullanırsa

AK Parti'nin Yol Haritası'ndaki önemli maddelerin tartışmasına gündem izin verdikçe devam edebileceğim anlaşılan.
Zira araya es geçmemek gereken önemli konular giriyor.
Bugün Erdoğan'ın bir konuşmasıyla gündeme gelen er ve erbaşlara oy kullanma hakkı verilmesi konusu üzerinde durmak istiyorum

Doğrusu ben bu değişikliğin çoktan yapılması gereken, tereddüt edilmesi bile abes bir değişiklik olduğunu düşünüyorum. Askerlik yapıyor olmak, insanların en temel vatandaşlık hakkını bir süreliğine de olsa ellerinden almak için neden bir sebep oluştursun ki? Askerin kamu görevi yapan diğerlerinden ne farkı var?
Ama ordumuz pek öyle düşünmüyormuş.

Bunu da yine Fikret Bila'dan öğrendik. Bila, dün Milliyet'teki yazısında, yaptığı temaslarda ordu üst yönetiminin bu konuya soğuk baktığı izlenimi aldığını söylüyor, sebeplerini de beş noktada topluyor.

Siyaseti kışlaya erler değil kuvvet komutanları soktu

Komutanların birinci ve en temel itirazları "siyasetin kışlaya girmesine yol açacağı" imiş. TSK'nın siyaset dışında kalması için önemli bir çabanın sarf edildiği bir dönemde er ve erbaşların oy kullanmaları siyaseti kışlaya taşırmış.

İnsan bu satırları okuyunca, komutanlarımızın "ordunun siyaset dışı kalması" meselesini hâlâ anlayamadıkları ya da tamamen yanlış anladıkları duygusuna kapılıyor.

Sanki siyasetin kışlaya aşağıdan yukarıya değil, en yukarıdan aşağıya doğru sokulduğunu bilmiyoruz.
Şimdiye kadar siyaseti kışlaya sokan şey, erlerin oy kullanmaları değil başta Anayasa olmak üzere yasalara ve yönetmeliklere sızan birçok düzenleme ile TSK yönetiminin siyasetin göbeğine oturtulmasıdır; MGK gibi kurumlardır; Kırmızı Kitap gibi uygulamalardır, orduya "cumhuriyeti koruma ve kollama görevi" veren yasa ve yönetmeliklerdir ve bütün bunların ötesinde, kendisinde siyaseti sürekli vesayet altında tutma, gerektiğinde darbelerle müdahale etme yetkisi gören komuta kademesidir.

Esasen TSK'nın şimdiye kadar siyaseti "asli görev" olarak algıladığını söylemek bile yanlış olmaz. Bu gerçek ortada dururken, erlerin oy kullanmasının orduyu politize edeceğini söylemek komik olmuyor mu?

Birliklerin siyasi eğilimi ortaya çıkarmış!

Komutanların diğer argümanlarının da ilkinden daha tutarlı olduğunu söylemek zor:
Mesela, er ve erbaşın oy kullanması halinde emir-komuta olumsuz etkilenebilir, er veya erbaş, komutanıyla ilişkisini siyasi mülahaza ile ölçebilirmiş. Askerlik hizmeti sırasında veya terhis olduktan sonra kötü niyetli veya sorunlu kişiler, "ben komutanın dediği yönde oy kullandım" veya "o yönde kullanmadım diye cezalandırıldım" gibi şikayetlerde bulunabilir, hatta davalar açmaya yönelebilirlermiş. (Acaba komutanlar seçimlerin gizli oy yöntemiyle yapıldığını bilmiyorlar mı?)

Kışlaya sandık konulmasa bile askerlerin yoğun olarak oy kullandıkları sandıklar, adresleri nedeniyle belli olacağından bir askeri birliğin şu veya bu siyasi eğilimde olduğu yönünde yorumlar yapılabilir, birlikler siyasi eğilimlerine göre değerlendirmeye tabi tutulabilirmiş. (Acaba komutanlar, yakın zamana kadar, herhangi bir birliğin siyasi eğilimini belirleyen şeyin erlerin değil, komutanların siyasi eğilimleri olduğunu bilmiyorlar mı? Silah altındaki askerlerin oy dağılımının toplumun genel oy dağılımına paralellik göstereceğini, dolayısıyla sandık sonuçlarının herhangi bir birliğin "siyasi eğilimi" hakkında bir fikir vermeyeceğini göremiyorlar mı?)
Er ve erbaşın oy kullanması bazı küçük yerleşim yerlerinde seçim sonuçlarının değişmesine yol açabilirmiş. Örneğin terör ve sınır güvenliği nedeniyle askerin yoğun olarak bulunduğu Şemdinli, Çukurca, Beytüşşebap ve benzeri yerleşim yerlerinde sadece askerlik hizmeti için geçici olarak gelmiş kişilerin oyları yüzünden seçim sonuçlarının değişmesi olayı yaşanabilirmiş.

Doğrusu ben sayılan bütün "sakıncalar" arasında sadece bu son noktayı bir ölçüde haklı buldum.
Ama bunun da çaresi kolayca bulunabilecek bir ayrıntı olduğunu düşünüyorum.