Büyükşehir Belediye Kanunu

Ortada bir taslak var. Her okuyanın ayrı bir sonuç çıkardığı, hatta birbirine zıt sonuçlar çıkardığı bir taslak.
Üstelik de çok önemli bir konuda... Büyükşehir Belediyesi Kanun Tasarısı'ndan söz ediyorum.
Tasarıyı kabaca şöyle özetlemek mümkün:
Yeni kanun tasarısı şu anda mevcut olan 14 büyükşehir belediyesinin sınırlarını il mülki sınırı olacak şekilde genişletiyor. Ayrıca 13 ili daha büyükşehir belediyesi haline getiriyor. İl genelindeki bütün belde belediyeleri ve köyler kaldırılarak mahalle haline getiriliyor. İl Genel Meclisi kaldırılarak Belediye Meclisi tek meclis haline getiriliyor.
Buraya kadar herkes aynı şeyi anlıyor.
Ama getirilen yeni idari yapının yorumlanmasına gelince, dört partiden dört ayrı yorum çıkıyor ortaya:
AK Parti bu tasarıyla, yerel yönetimleri güçlendirmeyi, yerel düzeyde ortaya çıkan iki meclisli yapıyı ortadan kaldırarak seçilmişlerin gücünü artırdığını, böylece çoktandır ihtiyaç haline gelen bir reformu gerçekleştirmeyi amaçlarını söylüyor.
CHP, belde ve köylerin ortadan kaldırılması ile idari yapının bırakın adem-i merkezileşmesini, çok daha merkezileştiğini, muhtarlıkların kaldırılmasının yerel demokrasiye vurulmuş çok büyük bir darbe olduğunu, özetle bunun bir yerel yönetim reform sayılamayacağını iddia ediyor.
CHP ayrıca AK Parti'nin bu taslaktan asıl amacının CHP'li kimi belediyeleri ele geçirmek ve kendi belediye sayısını artırmak olduğunu vurguluyor.
MHP deseniz, bambaşka bir açıdan eleştiriyor taslağı: Bu taslağın gizli amacının PKK'nın istediği özerk bölge ya da federasyonun altyapısını hazırlamak olduğunu; bu taslakla Diyarbakır merkezli, Van, Mardin, Şanlıurfa'nın da dahil olduğu yeni bir "etnik bölge"nin ortaya çıkacağını ve bu bölgenin terör örgütünün hakimiyetine gireceğini öne sürüyor. Ayrıca mülki idarenin zayıflatılmasının üniter devlet yapısını tahrip edeceğini, merkezi idareyi zayıflatacağını ve sonuçta federatif bir yapı ortaya çıkaracağını söylüyor.
BDP ise tamamen ayrı telden çalmakta.
Onlar göre, bu taslağın yerel yönetim reformuyla, yerel yönetimlerin güçlendirilmesiyle hiçbir ilgisi yok. Zira, taslak İl Genel Meclisi'ni kaldırıp yerel düzeyde tek meclis modelini getiriyor ama sonuçta bu meclisi atanmış bir valiye bağlamak suretiyle yapılan değişikliği sıfırlamış oluyor. Ayrıca, yeni modelde yerel yönetimin yetki ve görevlerinde bir genişleme de görülmüyor.
Gördüğünüz gibi, ortada bir taslak, dört parti ve birbirine tamamen zıt dört ayrı görüş var.
Hangisi haklı?
CHP bu taslakla idari yapı daha da merkezileşiyor, derken, MHP tam tersine üniter devlet yok olup federatif yapı geliyor, diye itiraz ediyor. Eğer MHP'nin dediği doğruysa, o zaman BDP neden taslağa dört elle sarılacağına muhalefet ediyor?
Ayrıca, AK Parti'nin bu değişikliği kendi belediye sayısını artırmak için yaptığı iddiası ne kadar doğru? Eğer tasarı yasalaşırsa hangi partiler kazanıyor, hangileri kaybediyor? Hesaplar, rakamlar bu konuda ne gösteriyor?

Oldubittiye gelmesin

Apaçık ki, bu tasarının ne olup ne olmadığı henüz tam olarak anlaşılabilmiş değil.
Türkiye'nin 1920'li yıllarda kurulan idari yapısının 21. yüzyıl Türkiye'sine dar geldiğini, ciddi bir yerel yönetim reformunun bütün Türkiye için ihtiyaç olduğunu; ayrıca bu reformun Güneydoğu'da ilave bir işlev göreceğini, bölge halkının kendi bölgesinde yönetime katılımını artırarak Kürt sorununun demokrasi içinde çözümüne katkıda bulunacağını yıllardır söylüyoruz. Ve yıllardır böyle bir reform bekliyoruz.
Eğer bu yasa, beklediğimiz o reform yasası ise, açık söyleyeyim, bu şekilde çıkamaz. Böyle önemli bir yasanın sadece komisyonda ya da Meclis'te değil, sivil toplum içinde de enine boyuna tartışılması, getireceklerinin, götüreceklerinin iyice anlaşılması gerekir.
Taslağın kamuoyuna hiç sunulmadan, hiç tartışılmadan Meclis'e gelmesi ve alelacele yasalaşması önemli bir fırsatın kaçırılması anlamını taşır.
Ayrıca bu aceleci tutum AK Parti'nin bu yasadan asıl muradının yerel seçimde belediye sayısını artırmak olduğunu düşündürür ki, bunun geniş seçmen kitleleri üzerindeki etkilerini ölçmek de kolay değildir.