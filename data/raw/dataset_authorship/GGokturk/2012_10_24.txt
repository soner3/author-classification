Yollar Yürümekle Aşınmaz

Bilmiyorum daha ne kadar sürecek bu bayram krizleri...
Yıllarca 1 Mayısları elimiz yüreğimizde geçirdik. Başımızı evden dışarı çıkarmaya korkarak geçirdiğimiz o günlerin akşamında günün bilançosunu haber bültenlerinden izlerken içimiz daraldı. Öfke, kin ve kan günleri haline dönüşen Nevruzlar yüzünden baharın gelişinden ürker olduk. 19 Mayıslar, kız çocuklarının bacaklarını açma-açmama üzerinden birbirimize girdiğimiz günler haline geldi.

Ve 29 Ekimlerimiz...

Her Cumhuriyet Bayramı'nda "Cumhuriyet elden gidiyor" hezeyanına kapılanlarla, onları kendi hallerine bırakmak yerine o hezeyanı daha da köpürten yasakçı kafanın tokuşması yüzünden ağız tadıyla bir Cumhuriyet Bayramı da kutlayamaz hale geldik.

İşte bir 29 Ekim daha geliyor ve biz yine iki kampa bölünüp, çürük yumurtalar kadar çürük ve işe yaramaz klişe sloganları birbirimize fırlatarak "rejim kavgası" yapıyoruz.

Kötü niyetli girişimleri boşa çıkarmak

Bu seneki krizimizin konusu da belli oldu. Atatürkçü Düşünce Derneği, CHP ve tabii ki tüm muhalif STK'lar bütün güçlerini Ankara'ya yığıp önce bir yürüyüş sonra da Ulus'taki Birinci Meclis önünde bir miting yapmak istiyorlar.
Valilik ise Nuh diyor, Peygamber demiyor.

Neymiş: Talep edilen yer, 2911 Sayılı Toplantı ve Gösteri Yürüyüşleri Kanunu hükümlerine aykırı imiş. Bu kanuna göre Ankara'da toplantı ve gösteri yürüyüşü yapmak isteyenler ancak bu yasayla belinlenen yerlerde yapabilirmiş. Ayrıca, Ulusal ve Resmi Bayramlar Yönetmeliği'ne göre, 29 Ekim'de Ankara'da resmi olarak planlanan kutlama ve programlar dışında başkaca herhangi bir program uygulanamazmış.

E, kardeşim, sen de o 2911 Sayılı Kanunu'nu biraz esnek yapsaydın. Şehrin en önemli meydanlarını yasa hükmüyle yasaklı hale getireceğine, valiliklere her durumda değerlendirme yapma ve gerekirse izin verme yetkisi tanısaydın. Resmi Bayramlar Yönetmeliği'nde isteyenin istediği kutlama programını yapmasını serbest bıraksaydın. Her Cumhuriyet Bayramı'nda isteyen Atatürk anıtlarına koşsaydı, saygı duruşunda bulunsaydı, istediği kadar çelenk koysaydı kıyamet mi kopardı!

Devletin IQ'su kaç?

CHP'nin ve söz konusu STK'ların ruh halini yıllardır biliyoruz: "Cumhuriyet'in elden gittiğini" söyleyenlerin duydukları panik esasında Cumhuriyet'in elden gidişinin paniği değil; Cumhuriyet elitlerinin elde tuttukları imtiyazlarının elden gidişi karşısında duydukları panik elbette.

Niyetlerini de biliyoruz: Onlar mevcut yasaklara ve kısıtlamalara güvenerek yapıyorlar planlarını. Özellikle izin verilmeyen alanları adres göstererek bütün güçlerini Ankara'da toplamayı, mümkünse polisle çatışma çıkmasını ve böylelikle "iktidarın Cumhuriyet düşmanı ve zalim yüzünü" teşhir etmeyi umuyorlar.

Bu planda bir iyi niyet olmadığı kesin. Ama bir ülkeyi yönetmenin sadece iyi niyetlileri yönetmek olmadığı; asıl kötü niyetli girişimleri boşa çıkarma ustalığı gerektirdiği de kesin.

Demirel'in tek bir doğru lafını hatırlıyorum; "Yollar yürümekle aşınmaz" demişti bir keresinde. Bunu, siz istediğiniz kadar yürüyün, ben bildiğimi okurum aldırmazlığı olarak okuyanlar da vardı, engin bir hoşgörü göstergesi olarak görenler de... Her ne kastettiyse, laf güzel laftı.

Peki, şuncacık bir lafı hâlâ anlayamamak niye?

Hani "devlet aklı" diyorlar ya...

Bu akıl, böyle gereksiz kısıtlamaların kriz yaratmak isteyenler için bulunmaz fırsat olduğunu bile idrak edemiyorsa, IQ'su kaçtır, merak ediyorum.