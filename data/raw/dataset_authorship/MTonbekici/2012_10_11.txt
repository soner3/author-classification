2. Lüfer Bayramı

Bildiğiniz ve eminim ki umursadığınız- gibi lüfer tükenmekte. Sebebi basit: Lüferin yavrusu olan çinekop avcılığı yüzünden. Sen henüz ürememiş bir hayvanı durmadan avlarsan bir dahaki senelerde o balıktan nasıl olacak? Uzaydan gelecek değil ya yeni yavrular! Tüketicinin ne kadar etkisi var demeyin! Geçen sene bizim balıkçının kafasını o kadar yedim ki bu yıl satmıyor. Her hafta, sırf satıp satmadığını görmek için pazara gidiyorum. Sattığı an 174’e çakacağım telefonu. Siz de aynısını yapın! Bir şey kaybetmezsiniz!

***


“Fikir Sahibi Damaklar” oluşumu bu bilinci oturtmak için iki yıldır “Lüfer Bayramı” düzenliyor. Bu yıl 19-21 Ekim tarihleri arasında düzenlenecek olan bayramda “Balıklı Filmler Festivali”, “İstanbul ve Balığı” paneli ayrıca yavru balıkların satın alınmaması gerektiğini vurgulamak amacıyla “İstanbul Lüfer’e Hasret Kalmasın” kampanyası sürecince yaşanan tecrübelerin paylaşıldığı “Almıyoruz, Satmıyoruz!” etkinliği yapılacak. Çocuklarla lüferin resmini çizmeyi amaçlayan “Anne bak! Lüfer!” etkinliği de bayramı şenlendirecek etkinlikler arasında.

Bunların yanı sıra 20 Ekim’de gerçekleşecek “İstanbul’un En Baba Lüferi” olta yarışmasında ise eski usullerle lüfer avlanacak. Amatör ve profesyonel tüm balıkçılara açık yarışma için buluşma adresi Haliç Şair Nedim Parkı’ndaki Fener İskelesi. Yarışmada sadece olta ile avlanan, 24 cm ve üstündeki lüferler değerlendirilecek.

Daha çok bilgi için: www.fikirsahibidamaklar.org

Maşuk olmak üzerine

Maşuk, âşık olunan kişi demek. Faydaları da vardır zararları da

- Maşuk olmak dünyanın en konforlu mesaisidir. “Aşkım ayaklarımı ovsana” “Tabi bi’tanem” “Aşkitom çay demlesene” “Hemen hayatım” “Aşkıtellam sabah 7’de başlayan 9 saatlik hunhar mesain bitip iki saat trafikte süründükten sonra beni alıp sinemaya gider misin?” “Ne demek.. Seve seve..”

- Maşuk olmak, birinin kafasını rahat rahat şişirebilme imkânıdır. Sana âşık kişiye sabahtan akşama kadar yaptığın her şeyi tek tek anlatabilirsin, gıkı bile çıkmayacaktır. Anasının üç cümlesine tahammül edemeyen aşıkcan, hatta senden detay bile isteyecektir.

- Maşuk olmak kaprisin dibine vurabilme açık çekidir. Ağla, zırla, şikayet et, naz yap, sonra gül, gülerken yine ağla... Ağlarken “ay tırnağım kırılmış, törpün var mı?” de... Hayır hiç bir noktada sana deli demeyecektir. Dahası seni bir de haklı bulacaktır iyi mi!? (İyi tabee!)

- Maşuk olma hiçbir şeye mecbur olmamak demektir. Aşkım şirketinin eşli davetine makyaj yapmadan gitsem olur mu? “Elbette. Sen zaten doğal daha güzelsin” “Peki öyle ahım şahım giyinmesem?” “Eh o da olur..” “Mesela blucin, kazak?” “Oluuur” “Ya aşkım ben evde kalsam?”

- Maşuk olmak aynı zamanda dünyanın en gerilimli işidir. Zira aşık denilen yaratık “kırılma hücrelerinden” yaratılmıştır. Senin en küçük bir lafından gözyaşı dökmek için aportta bekler. Dünyanın en mutlu kişisi olan aşık, bir dakika içinde dünyanın en mutsuz insanına dönüşebilir. Edeceğin ufacık bir eleştiri, yapacağın minicik bir şaka gözyaşı, küskünlük veya duygularını ifade etme özürlüsü bir danacan ise kızgınlık olarak sana geri dönebilir. Maşuk olmak, sınırları çok iyi bilme sanatıdır. Bir eşekkçe hareketle bütün konfor elden gidebilir.

- Fakat bütün lükslerine rağmen maşuk olmak ancak âşık olunca güzeldir. Elbette sana âşık olana... 