Üç Süper Hafta Sonu Faaliyeti

15 Eylül 2012 Cumartesi:

“Üzümü dalından ye, şarabı bağında tanı turu”

Düzenleyen uluslararası sertifikalı sommelier’i Burçak Desombre. Burçak ile bu yaz başında Topaz’da bir şarap tadım yemeğinde tanıştık. Cıvıl cıvıl bir insan. Bir faaliyetine katılmadım şimdiye kadar ama çok eğlenceli geçeceğinden eminim. Şarapla bağında tanışmak isteyenler için hazırlanan bu günübirlik gezide Tekirdağ’da “biyodinamik tarım” yapan (ne olduğunu ben de henüz bilmiyorum) “Barbare Bağları”na gidilecek. “Bağından kadehe üzümün yolculuğu” hakkında bilgilendirme yolda başlayacak ve bağda tadım teknikleri ve şarap servisi devam edecek. Barbekünün de dahil olduğu bu özel tur kişi başına 195 TL. burcak@vinipedia.com.tr

***


16 Eylül 2012 Pazar:

“Prof. Dr. Murat Belge ile Boğaziçi, Yalılar ve İnsanlar tekne turu”

7 yıl önce katılmıştım. Harikulade bir turdu. Üstü açık, özel tutulmuş konforlu bir tekneyle Anadolukavağı’na kadar bütün boğaz, Prof. Dr. Murat Belge’nin rehberliğinde geziliyor. Murat Belge, kendine has üslubuyla Bizans’tan Osmanlı’ya, Osmanlı’dan günümüze boğazın hikâyesini anlatıyor aslında. Hikaye içinde yalıları, yalılarda yaşayanlar, koylar, köyler, balıklar, mitoloji, kültürler, dedikodular, entrikalar, taktikler, savaşlar, zaferler ve mağlubiyetler hepsi var. Tekne sabah onda Kabataş’tan açılacak, Asya kıyısından devam edip öğlen vakti Anadolukavağı’na yanaşacak, 1,5 saatlik öğlen yemeği molasından sonra bu sefer Avrupa kıyısından yine Kabataş’a, aşağı yukarı 16:30’da geri dönecek. Katılım kişi başına 90 TL. Sabah poğaça ve meyve suyu ikramı dâhil. 0216 3471818 www.istanbultekneturlari.com

***


21-23 Eylül 2012 Cumartesi Pazar:

“Kazdağı Zeytinbağı’nda Sonbahar Yemek Kursu”

Erhan ve Nejla Şeker’in Kazdağları’nda işlettiği bu sevimli otelden, (basında daha çok Tuncel Kurtiz’in oteli diye geçiyor. Kurtiz, Erhan’ın eniştesi) daha önce de birkaç defa söz etmiştim. Erhan Şeker’i neredeyse 15 yıldır tanıyorum. Hep güzel yemek yapardı ama Kazdağlarına taşındıktan sonra coştu! Geçen sene çok güzel bir yemek kitabı da çıkardı. Yılda iki kere meraklısına yemek kursu düzenliyorlar. İlkbahardaki daha çok tazecik otlar üzerineyken sonbahardaki (av yasağının bitmesi nedeniyle) balık ve deniz ürünleri üzerine. Kurs iki gün sürecek. Alışverişten sonra hep beraber mutfağa girilecek ve bir sofra baştan aşağıya beraber yapılacak. Sonra da beraber yenilecek. Konaklama dahil kişi başına 185 TL. (yarım pansiyon) Sadece kursa katılmak isteyenler içinse kişi başına 85 TL.

Kaçırmayın derim.

www.zeytinbagi.com

0266 3873761 