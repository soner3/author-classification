Damacana

Damacana skandalı iyi oldu patladı. A Haber Deşifre Programı Mehmet Ali Önel’e ne kadar teşekkür etsek azdır. Sağlık Bakanlığı devamını getirdi, hızla ayıplı su markalarını açıkladı. Bir hafta önce yazdığım “Bira olmaz, lağım suyu olur” yazım böylece hukuki terimle “geçersiz” ve “hükümsüz” oldu. Bundan dolayı memnumum.

Şimdi ne yapacağımızı kara kara biz tüketiciler düşünsün. Eminim su filtresi firmaları an itibarıyla kapı kapı dolaşıp ürünlerini satmaya çalışıyordur.

Al sana ikinci araştırma konusu: Su filtreleri ne kadar iyi temizliyor? Temizlerken su, su olmaktan çıkıyor, mineralsiz boş bir suya mı dönüşüyor? Orada da mı kazıklanıyoruz?

***


Fakat beni asıl ilgilendiren meyve sebzelerdeki tarım ilacı kalıntısı. Marka ortaya çıkarmak kolay. Dersin A marka, C marka olur biter. Ama domatesteki, pirinçteki, elmadaki kanser yapıcı tarım ilacı ve sanayi atığı kalıntıları? Tarım ilacı kalıntılı gıdalarla ilgili ne yapılacak? Ne yapılıyor?

Dün Trakya’dayım dedim hatırlarsanız. Ayçiçeği tarlalarından söz etmiştim. Görüntüsel olarak “mutluluk tarlaları” demiştim. İşin edebi kısmını geçersek esasen “mutluluk tarlaları” değil. Trakya’nın toprakları verimli olmasına verimli ama ya suyu? Ergene vadisinin uçsuz bucaksız toprakları Ergene Nehri’nin suyuyla sulanıyor. Trakya Üniversitesi Fen Fakültesi Biyoloji Bölümü’nün daha geçen ay yaptığı araştırmaya göre nehirde bol miktarda cıva, nikel, kadmiyum, kobalt, bakır, antimon ve arsenik bulunuyor. Tarlalar bu zehirli suyla sulanıyor. Doğduğu yerde tertemiz olan su 150 kilometre sonra fabrikalar yüzünden öldürücü olmaya başlıyor. Yediğimiz pirinç, ayçiçeği yağı işte bu suyla sulanmış mahsuller. Pirinç değil arsenik, çekirdek değil cıva yediğinizin farkında mısınız? Değilsiniz elbette.

Peki Tarım Bakanlığı farkında mı? Sanayi Bakanlığı atık konusunda harekete geçecek mi?

GDO meselesi popüler, GDO’lu olmayan ama içi zehir dolu normal gıdalar nedense popüler değil. Ben de bunu anlamıyorum işte...

***


Yalanlar serisi no 4: Estetik yalanları

* Bir iki iğne botoks dışında bir şey yok...
* Benim göğüslerim hep dikti...
* Genç görünmek bizde genetik. Anneannem de 70’inde 25’lik gibi görünürdü...
* Yok valla deviasyon ameliyatı oldum...
* Lifting değil piiling yaptırdım...
* Dişlerimi yaptırınca dudaklarım da
kabardı...
* Sporla zayıfladım...
* Yememe içmeme dikkat ediyorum ondan... 