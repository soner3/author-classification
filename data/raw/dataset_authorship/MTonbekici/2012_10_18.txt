Türkçe Konuşturamadıklarımızdan Mısınız?

Türk reklam dahi (olmayan) çocukları, çokçokçok orjinal bir şey keşfettiğini sanıyor. Yabancı bir ünlüyü Türkçe konuşturmak!

Pamela Anderson’la başlayan furya Megan Fox ve Adriana Lima ile devam etmişti... Ve şimdi de Paris Hilton. Elbette o da anlaşılmıyor...

Dün Paris Hilton’lu DeFacto reklamını izledim. Uzun zamandır gördüğüm en kötü reklam filmi. Konu felaket, diyaloglar felaket, oyunculuk akıllara seza.. Fakat daha fenası 1980’lerden fırlamış gelmiş gibiydi. Resmen ürperdim zira 80’li yıllar bende olumlu tek bir his uyandırmaz. Ne o yılları severim ne o yılların modasını ne de o yıllarda çekilmiş filmleri, reklamları vs... Marka, hayatının ilk sansasyonel reklamında imajına dair ne var ne yok batırdı. “Konuşuluyor ya sen ona bak” diyorsa reklam guruları bilemem...

Fakat beni bu “yabancıyı Türkçe konuşturma çabası” bitirecek. Megan Fox dışında bu işi becerebilen olmadı.. Hiçbirinin dediği anlaşılmıyor. On beş çuval dolusu para veriyorsunuz ve mesaj anlaşılmıyor... Adriana ne dedi? Pamela ne demek istedi? İş mi şimdi bu?

Hoş Adriana Lima mesaj verse ne olur, vermese ne olur. O doğaüstü yaratığın bir gülüşü yeter. Keza Megan Fox’un da... Fakat ne yazık ki Paris Hilton için aynısını diyemeyeceğim...

Ama mesele bu değil. Mesele yabancıları abuk subuk da olsa Türkçe konuşurken görmekten aldığımız manasız zevk. Ve bu manasız zevkin yaratıcısı da şimdilerde büyük televizyoncu muamelesi gören Acun Ilıcalı. “Acun Firarda” adındaki süper saçma “seyahat” programını bir ben hatırlamıyorum değil mi? Programın ana teması bikinili üç beş kıza “Türkiye’ye selamlar” “Türkiye’yi seviyoruz” gibi cümleler söyletmekti. Ve bu saçmalık dört beş sezon sürmüştü...

Bir türlü aşamadığımız kompleksimizden midir bütün bu şaklabanlıklar? “Evet dünya para veriyoruz haspalara ama bak çatır çatır da Türkçe konuşturuyoruz” mesajı mı verilmek isteniyor?

Evet ama konuşturamıyorsunuz işte... Sonuç felaket..

Gülenciler başarıyor, reklamcılar başaramıyor...

Türkçe konuşturma şampiyonşip


En uç nokta “Türkçe” neler olabilir diye sizler için düşünüp bu listeyi hazırladım.

- Gisele Bündchen’e “İstiklal Marşı”nı okutmak.

- Angelina Jolie’ye “üç kulhüvellâh bir elham” okutmak.

- Eva Longoria’ya “Dal sarkar kartal kalkar. Kartal kalkar dal sarkar” dedirtmek. Alternatif tekerleme: “Bozalaboz başlı pis porsuk.”

- Antonio Banderas’a “Bahçelerde kereviz.. Hoppa ninna... Biz kereviz yemeyiz... Hoppa ninna...

Bize Fenerli derler...” şeklinde başlayan, o son derece
edepli marşı söyletmek..
Nakarat bölümü bilhassa...

- Lady Gaga’nın o yanık sesinden bir türkü de dinlemek isteriz elbette...