Bir Karamsardan Sonbahar Öğütleri

- Son şeftali diye pazarda gördüğün şeftali taklidi yapan şeyleri alma. En kötü şeftaliden bile kötü...

- “Erken dönerim, ceket lazım olmaz” deme... Bağırsağının içindekine kadar donuluyor! Tecrübeyle sabit!

- Nezleliden bucak bucak kaç. Görüşmeye mecbursan öpüşme. Hatta bu mevsim sulu zırtlak her tür temastan kaçın...

- Kış geldi diye makarnanın dozunu kaçırma. Gelen sadece gereksiz kilo olacaktır... Ayrıca makarna mevsimi diye bir halt yok ablacım. Geçmişte kalmış o işler. Ot, pilates, sebze... Böyle.

- Sakın kıyafet alma! Giysilerin ennn kazık olduğu haftalar bu haftalar. Çıplak kal ama aynı cekete iki kat para verme. Bırak esnaf biraz gevşesin. Alırsın yavaş yavaş...

- Manitam yok diye üzülme. Soğuklar artsın, ufak ufak dökülmeye başlarlar... Fakat geç kalırsan da iyisini biri kapar haberin olsun.

- Cam açık uyuma mevsimi KESİN olarak kapanmıştır. Sağ omuz neredeyse felç...

- Eve sokaktan kedi girme mevsimi de KESİN olarak açılmıştır. Yazdan farkı, giren bir daha çıkmıyor. Dün sabah üç tane birden vardı evde!!!!

- Kıvırcık marullar şahane! Alınız, yiyiniz... Rokalarda iş yok.

- Naylon çorap giymek kekoluk değildir! Tekrar ediyorum: Naylon çorap iyidir, güzeldir. Bu sersem çorapsız daha cool fikrini kim icat ettiyse Allah belasını versin. Modacıları çorap propagandası yapmaya çağırıyorum. Kadınları önce anoreksiyadan, şimdi de çorapsızlıktan telef edeceksiniz.

- Kış nedir görmek istiyorsanız Japonya’ya gidin. An itibarıyla saatte 265 kilometre hızla esen tayfunlar ortalığı yıkıyor. Dün yılın 17. tayfunu esmiş.

- Estetik yaptırmanın tam zamanı. “Çok fena grip oldum” diye evde takılır, kimseye çaktırmazsınız durumu.

- Palamutlar şahane! Bugün pazardan kaptım üç tane... Her güne bir tane! Takozun en şahanesini yapmazsam ne olayım... Misafir kabulüm!

- Altın Portakal’dan uzak durun!

- Dizi mevsimi açılmıştır. Kıl kaptıklarınızla kavga etmek için ideal zaman. Telafisi kolay.

- Kötü kitap mevsimi kapanmıştır. Gelsin kaliteli yeni romanlar!

- Spor kulübüne sakın üye olma! İlk yağmurda gitmekten vazgeçeceksin, paran yanacak. Spor kulüpleri, kayıt olup bir daha hiç gelmeyen insanlar sayesinde servet yapıyor. Youtube şahane egzersiz videolarıyla dolu.. Evde takıl.