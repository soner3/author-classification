Devlet Öğretmenleri Yıllarca Aldatmış...

Siz bu satırları okuduğunuz sırada ben New York’ta olacağım. Hareketimden önce de, bu akşam 00.30’da Kanal D’de izleyeceğiniz “32. Gün” programını çektim ve öğretmenler açısından son derece acı bazı gerçekleri öğrendim. Atanmayan veya atanamayan öğretmenlerden söz ediyorum. Milli Eğitim Bakanlığı bir ilk yaptı. Haklarını arayan öğretmenlerin temsilcileriyle bakanlığın üst düzey yetkililerinin bir programda buluşmalarını ve açık açık sorularını yanıtlamalarını kabul etti. Kolay bir iş değil. Hele bürokratlar bu tip karşılaşmayı hiç sevmezler.

Salih Çelik (Müsteşar Yardımcısı), Ömer Balıbey (Öğretmen Yetiştirme Müdürü) ve Hamza Aydoğdu (İnsan Kaynakları Gen. Md. Vekili), hiddetli -hatta ağzından alev fışkırangençlerin karşısına oturdular ve acı gerçekleri anlattılar. En sonda söyleyeceğimi şimdi söyleyeyim: Şu anda iş bekleyen 400 bine yakın öğretmen, bugüne kadarki milli eğitim bakanlarının yanlış politikalarının kurbanıdırlar.

Haklarını aramaları normaldir ancak gerçekler karşısında başlarının çaresine de bakmaya başlamalılardır. Zira bu yolun çıkışı maalesef yok. Gençleri dinledikçe içim sızladı. Bir rüya adına yola çıkmışlar ve devlet tarafından resmen aldatılmışlar. Geçmişteki hatalı politikalarla her şey karman çorban olmuş. Bu akşamki programda öğrenecekleri gerçekler de şunlar:

- Milli Eğitim Bakanlığı her öğretmene iş garantisi veremez. Evet, eskiden yanlış politikalar izlenmiş ve böylesine bir balon yaratılmış. Bu gidişe artık bir son verildi. Yeni bir plan hazırlandı. Devlette iş bulamayanlar, şanslarını başka alanlarda denemelilerdir.

- Bakanlığın belirli bir öğretmen ihtiyacı vardır. Bunun dışına çıkılamaz.

- Şubat ayında 30 bin kişinin işe alınması söz konusu değildir. Gel de genç öğretmenlere hak verme. Devlet yıllar boyunca öğretmenliği teşvik etmiş. İhtiyacından fazlasının mezuniyetine göz yummuş, şimdi “Kusura bakmayın hata edilmiş, yeniden düzenleme yapıyoruz” diyor. Gerçekten de ilk defa uzun vadeli stratejik planlama yapıyorlar. Ancak olan bugünkü mağdurlara olacak... Başka çare de görülmüyor.

Komutanın dünyası...

Balyoz Davası’nda 18 yıl hapis cezasına çarptırılan Emekli Orgeneral Ergin Saygun’un kitabını okumadınızsa, mutlaka bulun. Sizi bambaşka bir dünya ile tanıştıracak. Komutanların dünyasından Türkiye’nin nasıl göründüğünü anlatacak. Kitabın adı: Türk Ordusuna BALYOZ (Kaynak Yayınları) Bu kitabı bu kadar tavsiye etmemin başlıca nedeni, Ergin Saygun’u yıllar içinde tanımış olmamdır.

Geniş fikirli, liberal görüşlü, demokrat, dünyaya açık, sizinle aynı fikirde olmasa dahi tartışabileceğiniz, yalan söylemeyen, sözüne güvenilebilecek bir “asker”dir. Asker olarak yetişmiş ancak farklı bir “asker”dir. Kitapta sadece Balyoz Davası yok. Asıl ilginci, komutanın gözünden Türkiye’nin dış ilişkilerinin nasıl görüldüğünü de anlayabiliyorsunuz. Hayatının önemli bir bölümünü dış görevlerde (özellikle NATO’daki Askeri Daimi Temsilcisi olarak) veya içeride müttefiklerle ilişkilerle geçirdiğinden dolayı, Batı dünyasının Türkiye’ye bakışını -yine askeri gözlükleanlatıyor: “...İsrail’i üzmeyecek, Yunanistan’ı, Ermeni’yi, Rum’u ezmeyecek bir Türkiye isterler. Güçlü bir Türkiye istemezler...

” Saygun, Washington veya NATO’dan gelen bir soru veya uyarı izlenimi veren en basit konuşmaların dahi, bizde nasıl ciddiye alındığını, önemsendiğini anlatıyor. Avrupa Birliği’ne (AB) bakış da olumsuz. AB’nin bize yaramayacağına inanılıyor. Aynı komplo içinde görülüyor. Saygun’un kitabında en doğru saptamalardan biri, bizlerle ilgili. Özetle, “Ey siviller, bizi hep eleştiriyorsunuz ancak bizlere (TSK’ya) bu görevlerin tümünü sizler verdiniz... Bizi her işin içine sizler soktunuz (verdiği bir görev listesi var ki, inanılır gibi değil)... Sonra da kalkıp, ülkeyi yönetiyoruz diye şikayet ediyorsunuz... Siz istediniz, siz görevlendirdiniz...” diyor.

Çok kolay okunan, TSK’nın bakışını hamasete takılmadan anlatan bir kitap. Tabii içinde Balyoz da var. Sonunda şu mesajı alıyorsunuz: “...Bizi siz böyle yetiştirdiniz, bize görevler yüklediniz, ne yaptıksa alkışladınız, şimdi de düzmece davalarla mahkum etmeye çalışıyorsunuz... Ben, 43 yıl devlete hizmet ettim, şimdi uydurma bir dava sonucu 18 yıl hapis yatmam isteniyor...” Doğrusunu söyleyeyim, Balyoz Davası konusundaki kuşkularım da, bu kitabı okuyunca biraz daha arttı.