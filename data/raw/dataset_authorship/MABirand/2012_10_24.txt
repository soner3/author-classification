Allah Hepimizi Romney'den Korusun...

NEW YORK-Burada olduğum sürece başkanlık seçimlerine çok az kala Romney kazanırsa başımıza neler geleceğini araştırdım. Obama’yı biliyoruz. Keşke kazanabilse. Türkiye açısından çok iyi olacak. Erdoğan ile ilişkisi mükemmel. Yönetimin önemli isimleri Ankara’yı yakından tanıyor. Politikalarda uyuşma var. Ancak Obama’nın işi güç. Ucu ucuna bir yarışa tanıklık edeceğiz. Obama, başkanlığın verdiği küçük dahi olsa avantaja sahip. Romney ise, başlardaki arayı kapattı ve yakınlaştı.

Romney’in genel yaklaşımı dünya barışı açısından hiç de parlak mesajlarla dolu değil. Alışana kadar epey zorluk çekeceğiz demektir. Türkiye ile ilişkilere gelirsek, Romney’den ne beklemeliyiz? Bu konuyu hem Türk hem de daha önceki yönetimlerde görev almış olan ve Türkiye’yi tanıyan eski Amerikalı diplomatlarla konuştum ve hep aynı sözlerle karşılaştım: “Belki başlarda zorlanırsınız ancak eninde sonunda işler yeniden rayına oturur...” Kimse bu işin kolay olacağına inanmıyor.



Özellikle Ortadoğu konusunda Romney’in ne istediği belli değil. Kampanyanın etkisiyle olacak, son derece sert yaklaşımları var. Eninde sonunda o da öğrenecek! Amerika’nın genel politikaları işleyecek ancak o zamana kadar da hepimiz terleyeceğiz. İşte bundan dolayı “İnşallah Obama kazanır” diyorum. Yine de 2 Kasım gecesi Romney’in kazandığını duyarsanız fazla üzülmeyin. Türkiye bu bölgede öylesine bir istikrar adası gibi ki, özellikle Washington’un vazgeçmesi söz konusu olamaz...

Kurbanları şehir dışına çıkarın...

Bayramların en güzeli başlıyor. Sizlerle haftaya buluşacağız. Kurban Bayramı bambaşkadır ancak son yıllarda İstanbul’un kokusundan dolayı işkenceye döndü. Nasıl olmasın ki, onbinlerce hayvan megakent diye adlandırılan İstanbulumuza doluyor ve iki hafta süresince etrafı korkunç bir koku kaplıyor. Oysa biz İstanbulumuzun turizmiyle övünüyoruz, dünyanın en büyük kenti olduğunu ileri sürüyoruz. İstanbul’a bir turist olarak gelseniz ve o semtlerde biraz dolaşsanız kim bilir bir daha gelmek ister misiniz. Belediye Başkanı Kadir Topbaş’tan gelecek yıl kurbanlıkları kent dışına taşımasını bekliyoruz.

‘Balyoz tamamen uydurmadır...’

Balyoz Davası’nda 18 yıl hapis cezasına çarptırılan emekli Orgeneral Ergin Saygun’dan kitabı çıktıktan sonra bir de mektup aldım. Herhangi bir şeyi değiştirebileceğinden değil, ancak 18 yıl yatmak üzere suçlu bulunduğu bir dava hakkındaki görüşlerinin kamuoyunda bilinmesini istediğim için özetle aşağıya aldım. “...Balyoz tamamen uydurmadır. 11’nolu CD’nin -ki tüm suçlamalar oradadırsahte olduğu, bağımsız adli bilişim uzmanları ve üniversiteler tarafından 23 defa ispat edilmiş olması mahkeme için bir şey ifade etmedi.

Savcılar bizlerin lehine olan delilleri saklıyor ve iddianameye tam tersini yansıtıyor. HSYK’ya şikayet ettik. 2 yıl oldu, sonuç yok... Benim istediğim tanıkların hiçbiri kabul edilmedi. Ceza davalarının maddi delillere dayanması şarttır amma burada kanaat-tahmindeğerlendirme esas alınmıştır... Hangi birini anlatayım... Tek bir delil yok. Delil diye Başkan, 50 sayfa doküman adı okumuş, seminer kasetlerini dinletmiş... Bize görev verildi: Şu konuda takdim yap dendi. Bu, beni suçlu mu yapar?.. Mahkeme delil görüşme safhasını pas geçti.

Ben daha savunma yapmadan, savcı esas hakkındaki mütalaayı hazırlamıştı. Yani bana diyorlar ki “Sen ne söylersen söyle, biz kararımızı verdik”... Hop 18 yıl. Bunun nasıl bir dava olduğunu anla. Bu, tamamen rövanş almak üzere kurulmuş bir dava... Bu bir tertiptir ve bize denk geldi... Demirel en güzelini söyledi: Köprünün altından daha çok sular geçer...

Biz de hapishane köşelerinde, hastane odalarında sürünür durur, ömür tüketiriz...” Ergin Saygun’un bu içten satırlarının arasında birçok gerçek saklı... Ben de darbelere karşıyım. Ben de darbecilerin cezalandırılması istiyorum. Ancak böylesine hukuk dışılık kokan yöntemler kullanılarak yapıldığı ileri sürülen yargılamalara da aynı şekilde karşıyım. Bundan dolayı da, şimdi Yargıtay’ın kararını bekliyorum. Yargıtay, yargımızı bu tip kuşku ve kaygılardan kurtarmalıdır.