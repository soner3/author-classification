Org. Özel, TSK'nın Eski Faturalarını Ödüyor...

Değer yargıları her gün değişen, önünde düğme iliklediği kişi ve kurumları ertesi gün yerden yere vuran, ilkelerine göre değil, heyecan ve esen rüzgarlara göre hareket eden garip bir toplumuz. Medyası da, ünlü-ünsüz yazarı veya yöneticisi, siyasetçisi, askeri, okumuşu veya cahili de hep aynıyız. Ölçü nedir bilmiyoruz.

Ya karşımızdakinin önünde takla atıyoruz veya elimizde balta üstüne yürüyoruz. Son dönemlerde Türk Silahlı Kuvvetleri (TSK) ve özellikle de Genelkurmay Başkanı Org. Necdet Özel ile ilgili yayın-demeçyorumları okudukça kendi kendime gülüyorum. Adam çıkıyor TV ekranlarından, gazete sayfalarından verip veriştiriyor. Üstelik hakarete varan laflar ediyor. Oysa, daha kısa bir süre öncesine kadar komutanların postallarını yalardı. Bir diğeri, “acaba asker ne der?” diye korkudan titrerdi, bugün veryansın TSK’ya bindiriyor.



Allah kimseyi bu tiplerin eline düşürmesin... Eskiden genelde askerden korkulurdu şimdi askeri dövmek moda oldu. Eskiden en basit eleştiride dahi -bendenize yapıldığı gibi- “Toplumu Askerden Soğutma” maddesi işletilir ve kendinizi -benim gibiaskeri mahkemede bulurdunuz. Şimdi askere bindiren iktidara sempatik davrandığını sanıyor. Bir de, art düşüncesi olmadan, hakaret değil, haklı eleştiri yapanlar var. Bu iki grup bir araya gelince öylesine bir rüzgar estiriliyor ki, sapla saman karışıyor, neyin doğru neyin yanlış olduğu anlaşılamıyor.

Org. Özel’in üç talihsizliği var: Biri, bu iktidarın paşası gibi takdim edilmesi, diğerleri de konjonktürün kötülüğü ve TSK’nın eski alışkanlıkları

Org. Özel’in üç talihsizliği var. En önemlisi bu iktidar döneminde Genelkurmay Başkanı olması. 2011’de AK Parti’ye tepki göstermek için Genelkurmay Başkanı Org. Işık Koşaner ve kuvvet komutanları istifa edince, Jandarma Komutanı Org. Necdet Özel rütbesi gereği, 1’inci Başkanlığa geldi. Böyle bir gelişmeyi ne kendi, ne de iktidar bekliyordu.

Ancak doğal sayılması gereken bu atamayı TSK’nın bazı kesimleri, laikçi eski komutanlar, emekli subaylar ve muhalefet adeta bir “ihanet” gibi gördü. Bu çevrelere göre, koskoca Genelkurmay’ın tepesi iktidar partisine HAYIR deyip istifa ediyor ancak Jandarma Komutanı silah arkadaşlarını rütbe uğruna yalnız bırakıyordu. Yapılmadık dedikodu kalmadı. Hem emekli askerler, hem muhalefet, hem de medyanın bazı kalemleri, her fırsatta Özel’i yerden yere vurur, “Başbakan’ın komutanı” veya “Başbakan’ın paşası” sıfatı sık sık kullanılır oldu.

Aynı kampanya, Org. Hilmi Özkök döneminde de yaşanmıştı. Genelkurmay Başkanlığı’na gelmemesi için tüm çabalar harcanmış, göreve başladıktan sonra da aynı medya korosu tarafından yerden yere vurulmuştu. Özkök de Başbakan’ın Genelkurmay Başkanı olarak görülürdü. Dikkat edecek olursanız Özel, ne kadar bel altı vurulursa vurulsun, bu eleştirilere pek kulak asmadı. Sinirlendi, gerildi ancak tepki göstermedi. İkinci talihsizliği, bölgedeki gelişmelerin PKK’yı birden bire canlandırması.

Yıllardır görülmemiş bir saldırı kampanyası ile karşı karşıya kalınması. Org. Özel’in üçüncü talihsizliği de, TSK’nın eski alışkanlıklarından henüz kurtulamaması ve Genelkurmay Başkanı’nın eskiden kalan faturaları ödemek zorunda kalmasıdır. Kolay değil. Bir kurum yerleşmiş uygulamalarını hemen değiştiremez. Zaman alır. Toplum ise, hem PKK’ya çabuk yanıt verilmesini istiyor, hem de her saldırıyı TSK’nın beceriksizliği olarak görüyor. Gerilla ile mücadelenin kolay olamadığını duymak veya anlamak dahi istemiyor. Tabii bir de Afyon olayındaki gibi, halkla ilişkilerde bir türlü günün koşullarına ayak uydurulamaması var. Hâlâ geç bilgilendirme, hâlâ az bilgilendirme, hâlâ tepeden bakan bir tutum sürdürülüyor. Bir valinin Genelkurmay Başkanı’na hediyeler-plaketler vermesinin komikliği ve gereksizliği dahi görülemiyor. “Yeter artık yapmayın bunu...” diyen çıkmıyor. Talihsizlikleri ne olursa olsun, Org. Özel ve TSK’yı eleştirmenin de bir ölçüsü olmalı. TSK’nın da bu eleştirilerden ders çıkarıp kendini toparlaması, sadece silahta değil, aynı zamanda kafalara da bir modernizasyona gitmesi artık kaçınılmazdır.

Erdoğan oy kaybetmiyor Sarıgül giderek yükseliyor

Konsensüs Araştırma şirketinin Habertürk için yaptığı son anket önemli ipuçları veriyor. Sonuçları herkes farklı yorumlayabilir. Benim dikkatimi çeken noktaları şöyle özetleyebilirim:

-Başbakan’ın muhalefetten eleştiri alan tüm yaklaşımları, AK Parti’ye oy verenler tarafından olumlu karşılanıyor. Hemen hemen hiç oy kaybı yok denebilir. 10 yıldır iktidarda bulunan bir lider için doğrusu çok önemli bir sonuç. CHP ve MHP’de önemli bir kıpırdanma yok.
-Benim en çok dikkatimi çeken nokta, Şişli Belediye Başkanı Mustafa Sarıgül’ün giderek bir muhalefet alternatifi konumuna girdiğidir. Türk solunun lideri kim olsun oylamasında Kemal Kılıçdaroğlu’nun önüne geçmesi anlamlıdır. En beğenilen lider sıralamasında da, Erdoğan’ın ardından 2’nciliğe oturması, en beğenilen belediye başkanı sıralamasında da 1’inciliği önemlidir.
-Erdoğan’dan sonra başbakanlığa kimin geçmesini istersiniz sorusunun yanıtı da çok ilgimi çekti. Bülent Arınç yüzde 30.5, Abdullah Gül ise yüzde 20.1 oy almış. Üçüncü isim ise yüzde 19.5 ile Ali Babacan.