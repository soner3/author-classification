Afyon Patlamasının Arkasında Kim Var?

Aramızda konuşuyoruz ve tartışma dönüp dolaşıp aynı noktaya geliyor: “...Afyon patlaması gerçekten bir kaza mı, yoksa Suriye veya PKK’nın parmağı mı var?” İnsanlar resmi açıklamalara tam anlamıyla inanmıyor. İşin altında başka şeyler arıyor. - Acaba Suriye ajanları mı böyle bir patlama yarattı? - Yoksa, PKK saldırdı da resmi yetkililer bunu saklıyor mu? Bunlar gibi daha nice sorular soruluyor ve komplo teorileri kuruluyor.

İşte en önemli tehlike budur. Eğer bir toplum resmi sözcülerinin söylediklerinden kuşku duyuyor, başkalarının söylediklerine kulak kabartıyorsa, alarm zilleri çalmalı. Yarın öbür gün bir orman yangını da Suriyeli ajanlara fatura edilir; en ilgisiz olaylar da PKK’ya mal edilir. Bu ne demektir biliyor musunuz? Toplumun gözünde giderek korkulan bir PKK yaratılır. Her yerde Suriyeli ajan aranmaya başlanır. Sonunda da toplum yolunu şaşırır. Bu kısır döngüden kurtulmanın tek yolu şeffaflıktır. Şeffaf olacaksınız. Her olayın altında gerçekten neyin ve kimin olduğunu en kısa sürede ortaya çıkaracak ve kamuoyuyla paylaşacaksınız. Aksi halde, hayalet peşinde koşan bir toplum ile karşı karşıya kalırız. Başka çaremiz yoktur.



Hedef gösteriliyorlar kimsenin sesi çıkmıyor...

Gazetecilere karşı son derece çirkin “vurun kahpeye” mesajı içeren bir kampanya var. Hem de manşetten verilen haber ve resimlerle bu insanlar hedef gösteriliyor. Dikkat ediyorum, kimselerin de sesi çıkmıyor. Ne Başbakan “savcıları göreve davet ediyor”, ne basın mensupları, ne de medya kuruluşları ağızlarını açıyor. Göz göre göre insanlar, fikirlerinden dolayı adeta idama mahkum ediliyorlar. Birileri buna “dur” demeyecek mi? İçlerinden birine zarar geldiğinde mi ayaklanacağız?

Lütfen Cevat Öneş’i biraz dinleyin...

Perşembe akşamı Şirin Payzın’ın CNN TÜRK’teki “Ne Oluyor?” adlı programında, eski MİT Müsteşar Yardımcısı Cevat Öneş’i dinledim. Öylesine sağduyulu görüşler yansıttı ki herkesin savaş tamtamları çaldığı şu sıralarda, oksijen kürü gibiydi. Üstelik işin içinden gelen bir isim olarak herkesi şaşırttı. “İstihbarat örgütü doğru dürüst çalışsa bu sorun daha kolay çözülmez mi?” sorularının çok sorulduğu bir sırada gerçeğe parmağını bastı. Özetle, “...İstediğiniz kadar iyi istihbarat yapın, Kürt sorununun çözümü siyasetten geçer. Siyasi otorite kararını vermeli, Meclis buna destek vermeli, diğer kurumlar da bu stratejiye göre hareket ederse, çözüm imkan dahiline girer...” dedi. PKK ile savaşarak sorunun çözülemeyeceğini, sadece ve sadece daha fazla demokrasi, insan haklarına daha fazla saygı göstererek sonuç alınacağının altını çizdi. İyi ki, Cevat Öneş’ler hâlâ var...

Çok ayıp olmuyor mu?

Emin olun bu satırları yazmaya korkuyorum. Başbakan veya İçişleri Bakanı kızacağından dolayı değil, haklarında yazacaklarıma kötülük etmekten korkuyorum. Şimdiye kadar defalarca yazdım, benim gibi onlarcası kalemiyle değindi ve şikayet etti. Başta, eski Genelkurmay Başkanı Org. İlker Başbuğ olmak üzere, İkinci Başkanı Org. Ergin Saygun ve onlar gibi daha isimlerini bilemediğim askerler... Artık sembolleşen Mustafa Balbay, Tuncay Özkan, Soner Yalçın gibi gazetecilerin yıllardır süren tutukluluk hallerinden söz ediyorum. Yargıçların bu tutukluluk halinin sürmesi için ortaya koydukları iki temel gerekçe var. Beni en çok hayret ettiren de bu zaten.

Biri “kaçma şüphesi olması”, diğeri de “delilleri karartma şüphesi...” İnanılması son derece güç. Başbuğ’un kaçabileceğini kim düşünebilir? Saygun deseniz, ayakta zor durabiliyor. Bırakın kaçmayı, delilleri karartmayı, tek isteği bir hastanede doğru dürüst tedavi görebilmek, o kadar. Balbay’ların, Yalçın’ların durumları ise tam anlamıyla bir komedi. Ayrıca mahkeme sürdükçe bırakın karartılma tehlikesini, iddianamelerde ortaya konan bazı delillerin ne kadar cılız olduğu giderek daha fazla anlaşılıyor.

Karartmaya dahi gerek kalmıyor. İktidar da bu çarpıklıkların farkında. Sırf kamuoyundaki vicdani tepkileri yatıştırabilmek için, üçüncü yargı paketini çıkarttı. Yargıya “Yapmayın, bu uygulamadan vazgeçin” dedi. Başbakan bile tepkisini açıkça seslendirdi. Ancak nafile... Yargıçlarımız hiç oralı olmadılar. Yeni yasaya öylesine bir yorum getiriyorlar ki davalar bitene kadar kimseyi serbest bırakmayacaklarını gösteriyorlar. Belki farkında değiller ancak davaların sonucunu dahi şimdiden kamuoyu vicdanında karartıyorlar. “Adalet dağıtılmıyor” izlenimini kendi elleriyle yaygınlaştırıyorlar. İsteyen istediği kadar kızsın. Nasıl olsa, yazılsa da yazılmasa da iddialaşmayı sürdürecekler. Yazık ediyorlar...

Asıl sorun bunları korumaktır

Kültür Bakanı Ertuğrul Günay son derece önemli bir iş yapıyor. Yıllar öncesinde ülkemizden kaçırılan hazinelerin izini sürdürüyor ve geri getirilmelerini sağlıyor. Hele en son gelen Troya Antik Kenti’ndeki kazılar sırasında çalınan 24 parça altın takı, yıllardan beri hepimizin rüyalarını süslerdi. Kimin nasıl kaçırdığı konusunda binlerce yazı yayınlanmıştı. Hemen hepsinin altından aynı hikaye çıkıyor. Sahip çıkamadığımızdan dolayı, en önemli eserler elimizden gidiyor. Günay çok güzel bir iş yapıyor; ancak ben korku içindeyim. Benim derdim, bunların saklanıp saklanamayacağı ile ilgili. Baksanıza müzelerimiz delik deşik. Gelen alıyor, giden götürüyor. Uşak Müzesi’ndeki hırsızlık hâlâ anılarımızda. Son derece değerli bir hazineyi alıp, güvenliğe önem vermeyen müzecilere emanet ediyoruz. İşte benim derdim bu. Öncelikle elimizdekini korumasını öğrenelim. Duyarlılığı evimizde de gösterelim.

Sarıyer iyi ki böyle bir transfer yapmış...

Sarıyer Belediyesi Voleybol Takımı’na transferi fırtınalar estirdi. Belediye Meclisi’nin AK Partili üyesi Halil Canarıkan bir soru önergesi verdi ve bu sporcuya 1.5 milyon dolar transfer ücreti verilip verilmediğini sordu. Kıyametler koptu. Aslında kulübün yönetimine sorsa, transfer ücretinin 100 bin dolar olduğunu öğrenebilirdi. CHP’li üyelerin de “Şu güzelliğie baksana, iyi ki transfer edilmiş” demeleri olayı başka yerlere götürdü. Bu şekilde bizler de, Yaima Ortiz’in farkına vardık. Allahı var ya, çok da güzel bir insan. Bu açıdan belediye gerçekten iyi bir transfer yapmış! Ancak önemli olan ne bu sporcunun güzelliği, ne de aldığı paradır. İyi oynuyor mu oynamıyor mu? Voleybol takımının işine yarayacak mı yaramayacak mı? Gerisi boş...