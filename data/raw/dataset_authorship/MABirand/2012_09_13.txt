Vali'ye Kızacağınıza, Asıl Bu Garip Alışkanlığı Değiştirin...

Hayretler içindeyim... Daha doğrusu medyanın ve özellikle de iktidarın tepkilerini hayretle izliyorum. Afyon Valisi İrfan Balkanlıoğlu’nun Genelkurmay Başkanı Org. Necdet Özel’e hediyeler vermesi, Genelkurmay Başkanı’nın da Vali’ye plaket takdim etmesi olayının yankıları hâlâ sürüyor. Emin olun ben Vali’ye acıdım. Gelen vurdu, giden vurdu. Bülent Arınç tersledi, Hüseyin Çelik tersledi ve sonunda da Başbakan Erdoğan sert bir fırça çekip, adamın kariyerini gömdüler. Suçu neydi?

Kendinden yıllar önce başlatılan bir geleneği sürdürmek. Saçma sapan dahi olsa, alışılmıştı bir defa. Kente bir bakan, hele hele üst düzey bir bürokrat, hele hele hele bir Genelkurmay başkanı gelirse, mutlaka hediyeler verilirdi. Afyon Valisi, küçüklüğünden beri hep bu sahneleri görürdü. Bürokraside de aynı manzaralara tanıklık ederek valiliğe kadar çıktı.

Sonra bir gün görev yaptığı kente hâlâ her bürokratın gözünde cumhurbaşkanı veya başbakandan pek büyük farkı olmayan Genelkurmay Başkanı gelince ne yapsın ki fakirim... Hediyeler verdi, karşılığında da, Genelkurmay Başkanı tarafından bir plaketle taltif edildi. O güne kadar kimseler çıkıp da “Kardeşim nedir bu karşılıklı hediyeleşme, neden durmadan birbirinize plaket veriyorsunuz?..” dememişti ki...

Vali Bey’in tek kusuru, etrafındaki danışmanlarının “Aman bu resimleri siteye koymayalım, 25 kişinin öldüğü bir gün ters teper” dememesiydi. Hem kendini kurban etti hem de Genelkurmay Başkanı’nı zor duruma soktu. Ancak merak etmeyin, aynı uygulama yine sürecektir. İlkokul müsamerelerini andıran bu plaketleşme, sanki devlet ziyareti yapılıyormuş gibi hediyeleşme bitmeyecektir. Bu olayı eleştirenlere bir önerim var: Gelin bu uygulamadan vazgeçin. Tek bir genelge ile bu komikliğe son verin...

Bravo Başkan, kafa kesenlerin çok olsun!

POSTA olaya damardan girmiş ve “Türk ve İslam kadınının yapması gerekeni yaptı” diyen Isparta Yalvaç Belediye Başkanı Tekin Bayram’ı dün manşete çıkarmış. MİLLİYET’in manşeti de yerindeydi: Ağzından çıkanı kulağın duydu mu? Bravo doğrusu... Bir belediye başkanının, tecavüzcüsünü vurduktan sonra kafasını kesen ve bir çuvala koyup köy kahvesinin önüne atan kadına övgüler yağdırmasına hatta bununla yetinmeyip adeta başkalarını da teşvik eder gibi maaş bağlamasına akıl erdirmek imkansız.

Bir belediye başkanının, adaleti kendi başına sağlamaya kalkan kimseyi cesaretlendirmeye hakkı yoktur. Bu, açıkçası suçtur. Terör kışkırtıcılığı ile eş değerdedir. Tecavüze uğrayan kadına sahip çıkabilir, ona kol kanat gerebilir, acılarını dindirmesi için maaş bağlayabilir ancak kalkıp “Türk ve İslam kadınının yapması gerekeni yaptı” diyemez. Ne İslam’da ne de Türk kadınının geleneğinde böyle bir şey vardır. Cezayı yargı dağıtır...

12 Eylül yaşadığımız darbelerin anasıydı

32 yıl önceki bir darbeden hâlâ söz ediyor, hâlâ etkilerini tartışıyorsak, hâlâ izlerinden kurtulamıyorsak, bu işin içinde bir iş var demektir. 12 Eylül 1980 gecesi Brüksel’deydim. Milliyet Gazetesi’nin Avrupa bürosu şefliğini yapıyordum. Sabaha karşı telefon çaldı. O ülkelerde böylesine geç saatlerde aranırsanız, çok kötü bir haber alacağınızı bilirsiniz.

Açtım, karşımda NATO’daki daimi temsilcimiz Büyükelçi Osman Olcay vardı. - Nihayet darbe oldu, asker el koydu, dedi ve kapattı. Koskoca Büyükelçi “Nihayet...” diyordu. Bende kendi kendime “Oooh, nihayet...” dedim. Rahatladım. Ülkenin genelinde aynı rahatlama vardı. O sıralarda kimsenin aklına 12 Eylül’ün ileride nasıl büyük felaketleri de beraberinde getireceği gelmiyordu. Sadece günde 25 kişiye ulaşan cinayetler, sol-sağ kavgaları vardı. Ekonomi çökmüş, CHP ile AP boğaz boğaza gelmiş, Demirel ile Ecevit geliyorum diyen askeri durdurmak için işbirliğini reddetmişlerdi.

Denize düşülmüş ve yılana sarılınmıştı. Herkes alkışladı, anlı şanlı gazeteciler askerin sırtını sıvazladı. Nice iş adamı, nice demokrat geçinen kurum keyiften göbek attı. Bu gazı alan Genelkurmay da, Türkiye’ye ağır bir ayar verdi. Hem de şöyle böyle ayar değil. İşkenceleri, yasakları, idamlarıyla kafaları zindana soktu. Türkiye’yi kışlaya çevirdi. Bugün geri dönüp düşünüyorum da, 12 Eylül kafasının ne kadar tehlikeli, ne kadar derin izler bıraktığını, düzeltmek değil tam aksine bu ülkenin siyasi ve sosyal yaşamını nasıl mahvettiğini görüyorum. O günlerde bunu görememiş ve daha ilk anından itibaren karşı çıkmamış olmaktan dolayı da kendimi affedemiyorum. Sonradan uyandım ancak iş işten geçmişti. 12 Eylül anayasası bize Kürt sorununu miras bıraktı. 12 Eylül anayasası bize türban sorununu miras bıraktı. 12 Eylül anayasası demokrasimizin kolunu kanadını kırdı. Askerin içine nifak soktu, Genelkurmay’ı siyasete bulaştırdı ve tüm dengelerimizi bozdu. Bundan dolayı, yaşadığımız tüm darbelerin anasıydı...