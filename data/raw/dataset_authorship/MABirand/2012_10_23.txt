Amerika'nın Şam Mesajı: Askeri Müdahale Dönemi Kapandı

NEW YORK (BM)- Suriye ile aramızda olup bitenlere bakınca ve de arkasından anlı şanlı medyamızı izledikten sonra buraya gelince, duyduklarınızdan ve okuduklarınızdan dolayı hayretler içinde kalıyorsunuz. Sanki bizler başka gezegende yaşıyoruz, buradakiler ise bambaşka bir gezegende. Bizim gezegende yazılıp çizilene bakılacak olursa Türkiye, Amerika’nın kuklası durumunda ve Washington’dan gelen emirlere göre hareket ediyor.

Yakında da sınır boyunda bir silahlı çatışma işten bile değil. Buradan baktığınız zaman Suriye sorununun çözümü konusunda artık kimse silahlı bir müdahaleden söz edemiyor. Sorunun silahla çözülmesi daha doğrusu Esad’ın bir dış müdahale ile devrilmesi dönemi çoktan kapandı. Washington’un Ankara’yı böylesine büyük bir dikkatle izlemesinin altında da, çok açıkça sözünü etmediği bir kaygı yatıyor: “Sizin Başbakanınız zaman zaman öylesine sinirleniyor ve heyecanlanıyor ki, biz bile burada Türkiye’nin askeri bir müdahalesinden korkuyoruz” diyen bir Amerika diplomatı, ardından şu ilginç yorumu da hemen ekledi: “Aslında Türkiye’nin bir silahlı müdahale istemediğini çok iyi biliyoruz. Bunu bize çok net şekilde söylediniz.

Ancak bir taraftan da Esad’ın bir an önce gitmesi için bizi en çok sıkıştıran siziniz. Bunu da anlayışla karşılıyoruz ancak askeri bir müdahale, sadece size değil, bütün bölgeye felaket getirir. Korkumuz da Esad’ın bir çıkışı Erdoğan’dan öyle bir tepki alır ki, kendimizi hep beraber savaşta buluruz...” Konuştuğum bu diplomatın ne dediği çok açık.

Bırakın Ankara’nın Washington’dan direktif almasını, Washington açıkça Ankara’yı yatıştırmaya çalışıyor ve bizim bir kaza sonucu savaşa girmemizden korkuyor. Bunun nedeni de açık: Washington’un Suriye’ye bir müdahaleye hiç mi hiç niyeti yok. Amerikan kamuoyunu biraz dinlediğiniz taktirde nedenini de hemen anlıyorsunuz.

Amerika, İran, Irak ve Afganistan’dan yorgun düştü...

Kamuoyu dış müdahalelerden artık yorulmuş durumda. Dışarıdan gelen genç askerlerin tabutlarını törenle karşılamaktan bakılmış durumda. “Bizim savaşımız değilken, çocuklarımızı neden yolluyoruz” diyenler çoğunlukta. Hele Irak’ta uğranılan büyük başarısızlık ve Afganistan’dan boynu bükük ayrılacağının anlaşılması, Suriye konusunda aynı senaryoların yaşanması korkusunu arttırmış durumda.

Hele böylesine büyük bir ekonomik krizden geçilirken şimdi yeni büyük askeri harcamalara girmeye kimsenin niyeti yok. Eskiden dış savaş Amerikan kamuoyunu heyecanlandırır, ekonomiyi kamçılar ve Beyaz Saray’da kim oturuyorsa onun prestijini arttırırdı. Şimdiki koşullarda dış savaş OUT, evde oturup para kazanmak ise IN. Ayrıca Beyaz Saray için Ortadoğu dünyanın en büyük bataklığı.

Bu bölgeye yeniden girmek tam anlamıyla bir delilik. Üstelik bu kargaşa çok uzun yıllar devam edecek. İşte bütün bu verileri ve kamuoyundaki anlayışı bir araya getirdiğiniz zaman Amerika’nın neden Suriye’ye müdahaleden kaçtığı daha kolay anlaşılıyor. Peki ne olacak? Bu sorun nasıl çözülecek?

Rus-Amerikan pazarlığından başka çare görünmüyor

Esad’ın kısa bir sürede iktidarı bırakmasını veya bırakmak zorunda kalmasına kimse inanmıyor. Suriye Devlet Başkanı’nın tehlikeli eşiği geçtiğine inanılıyor. Eninde sonunda gidecek ancak ne zaman ve nasıl gideceği belli değil. En büyük avantajı, yerine kimin geleceğinin bilinememesi. Esad bu avantajını kullanıyor.

Belirsizlik, iktidarının uzamasını sağlıyor. BM’de (Birleşmiş Milletler) arabuluculuk görevini bırakan Kofi Annan’ın ekibiyle konuştum. Onlar artık ne savaş ne de herhangi bir arabuluculukla işin içinden çıkılamayacağından eminler. Tek çıkışın Amerikan-Rus anlaşmasıyla gerçekleşebileceğine inanmış durumdalar. “Putin de Esad’ın yaptıklarından memnun değil ve gitmesi gerektiğini biliyor ancak hem sonrasını bilemiyor hem de Washington’un her ülkenin iç işine burnunu sokmasını istemiyor.

Bundan dolayı da Esad’ın kendi kendine çürümesini bekliyor...” diyen Kofi Annan ile çalışan bir diplomat, sorunun artık süper güçlerin eline geçtiğini özellikle vurguladı. Hani “siz Türklerin bu konuda yapabilecekleri bir şey kalmadı, kendinizi büyük görmeyin, tren kaçtı” der gibi bir hâli vardı.

Türkiye çok yardımcı oluyor ancak...

BM koridorlarında olsun, Amerika dışişleri bakanlığında olsun Türkiye’nin Suriye konusundaki önemi sürekli tekrar ediliyor ancak işin boyutları büyüdüğünden dolayı yavaş yavaş ikinci plana düşüyoruz. Üstünde durulan tek konu Ankara’dan gelen ve çok sık tekrarlanan hamaset dolu açıklamalar ve demeçler.

Bu temponun bir sürtüşme olasılığını çok arttırdığına dikkat çekiliyor. Esad’ın, Türkiye’yi sınırlı bir sürtüşmeye çekebileceğinden bile kuşkulananlara rastladım. Özetlemem gerekirse, Suriye konusu artık şekil değiştirmeye başlamış bile. Esad adeta çürümeye terk edilmiş. İç savaşın gidişinin bu sorunu çözeceği daha fazla konuşuluyor. Son bir nokta daha...

Benim en çok ilgimi çeken, Suriye nedeniyle Türk-İran ilişkilerinin eski heyecanını yitirmesi ve Ankara’nın Batı’ya daha yakın bir tutum almak zorunda kalmasının yarattığı memnuniyet. Kimseler çok açıkça söylemiyor ancak bıyık altından gülümsemeleri bu memnuniyeti açığa vuruyor.