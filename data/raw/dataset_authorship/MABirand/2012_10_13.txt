Aman Dikkat; Şam İhalesi Üstümüze Kalmasın...

Suriye ile giderek sıcak sulara doğru gidiyoruz. En sonda söyleyeceğimi baştan söyleyeyim: “Bu durumda bir Türkiye-Suriye savaşı çıkmaz. Özellikle Türkiye savaş istemiyor...” Ancaak, bu işler hiç belli olmaz. Rakı nasıl bardakta durduğu gibi durmazsa, bu tip sürtüşmeler hiç beklenmedik sonuçlar getirebilir. Siz Esad’a gözdağı vermek veya korkutmak istersiniz.

Örneğin, yanlışlıkla düşen bir bombaya yanıt verir veya silah taşıdığı gerekçesiyle bir uçağı indirirsiniz ve bu tırmanmada karşıdan öylesine ters bir yanıt gelebilir ki, ister istemez daha büyük tepki göstermek zorunda kalırsınız. Bir tepki sizden, diğer tepki karşı taraftan derken kontrol bir anda elinizden kaçıverir, bir de bakarsınız savaşın içine düşmüşsünüz.

Murat Yetkin de (Hürriyet Daily News Genel Yayın Yönetmeni) dikkat çekti. Birkaç hafta öncesine kadar uluslararası kamuoyunda “gaddar Esad’ın halkını vurduğu ve durdurulması gerektiği” konuşuluyordu. Oysa dünya medyasına bakın şu sıralarda konu Türkiye-Suriye çatışmasına dönüştü.

Esad’ı devirme ihalesini kucağınızda buluverirsiniz

Suriye’deki iç savaş Türkiye’nin hayati çıkarlarını tehdit etmiyor. Yani Suriye halkını Esad’dan kurtarmak bizim görevimiz değil ve olmamalı. Sahip çıkalım, destek olalım ancak belirli bir sınırda kalmalıyız. Suriye’deki iç çatışma ve bölgedeki büyük pazarlık, bizim dışımızdaki bir hesaplaşmaya dayanıyor.

ABD-İsrail ile İran kavgası, Katar ve Suudi Arabistan’ın başını çektiği Sünni cephenin Irak ve İran ile itişmesi arasında biz sıkışıyoruz. Onların işini biz mi yapacağız? Hayır yapmamalıyız ve Ankara’nın böyle bir niyeti olabileceğine inanmıyorum.

Ancak korkum Şam ihalesinin kazara bizim üstümüze kalmasıdır. Zira istemeseniz dahi, öyle bir yol kazasına uğrarsınız ki, Esad’ı devirme mücadelesini kucağınızda bulabilirsiniz.

Savaş Esad’a yarar bize çok zarar verir

Unutmayalım, kazara da çıksa olası bir savaş, kaybetse dahi Esad’ın çok işine yarar. Halkını istilacı Türkiye’ye karşı birleştirebilir. Muhalifleri çok daha kolaylıkla ezer. İran ve Rusya’nın desteğini arttırır ve iktidarda kalışını güvenceye alır. Türkiye savaş kazanır ancak Esad’dan çok daha zarar görür. Ülkenin ekonomisi büyük darbe yer, istikrar bozulur. Savaş çocuk oyuncağı değildir. Tehlikeli sularda güç gösterisi yapmanın da hiç gereği yoktur.

Yazık bu konferanslara...

İstanbul’da bir hafta içinde iki konferans izledim. İkisi de birbirinden başarılıydı. Birincisi Suat Kınıklıoğlu’nun “The İstanbul Forum”u ikincisi ise Doğan Eşkinat’ın öncülüğünde SETA’nın (Siyaset, Ekonomi ve Toplum Araştırmaları Vakfı) düzenlediği “İstanbul Küresel Formu”. Her ikisinin de ele aldığı konular ve yerli-yabancı uzmanlar listesi çok parlaktı. Ortadoğu’daki gelişmelerden Kürt sorununa, siyasetten soysal yaşama kadar çok öğreticiydi. Benim tek şikayetim, böylesine bilgi yüklü konferansların sadece kısıtlı katılımcılar tarafından izlenmesi. Onca masraf, onca emek ancak yararlanan kişi sayısı 15-20’yi geçmiyor. Yazık değil mi? Üniversiteler, öğrencileri ve hocalarıyla bilgiye aç iken, nedir bu hasislik? Yok mu bu işi daha geniş kitlelere yayma imkanı? Onca televizyon kanalı varken, böylesine değerli çalışmalar boşa gitmiyor mu?

 

Alex bir gün FB’nin hocası olursa hiç şaşırmayın...

Fener yönetimi belki bugün derin bir nefes alacaktır. Aylardır başlarına açtıkları dertten, Alex sorunundan kurtulduklarından dolayı eminim çok memnundurlar. Nasıl olsa “Gözlerden uzak olan gönüllerden de uzak olur” denir ya, işte böyle bir şey. Bu dosya kapanır, taraftar unutur ve galibiyetler alkışlanır. Tabii bu arada Başbakan’ın Alex’e gösterdiği özel ilgi yöneticilerin canını sıkmıştır. “Canım ne gerek vardı vedalaşmaya” diyenleri duyar gibi oluyorum.

Başbakan da besbelli taraftarın sempatisini kazanmak istiyor. Eee ne de olsa önümüzdeki dönemde seçimler var ve seçimlerde de yöneticiler değil, taraftarın oyu daha önemli. Peki, Alex dosyası böylece kapanmış mı oluyor? Bence hayır. Alex’i, ne zaman olur bilemem ancak önünde sonunda FB’nin teknik direktörlüğünde göreceğiz. Dikkat edecek olursanız, yönetim ne derse desin, Alex’in basın toplantıları ve açıklamalarında kulübüne zarar vermemeye dikkat eden bir yaklaşım vardı. Kırıcı olmamaya dikkat etti.

Herkese teşekkür etti. Köprüleri atmadığı gibi, taraftarı yanında tutmasını da bildi. Köprülerin altından sular akacak, bir gün yönetimler değişecek ve kulüp yeni bir sportif direktör aramaya başlayacak. İşte o zaman tribünlerden “Alex... Alex...” sesleri duyulacaktır. Aynı senaryo GS’de Hagi ile yaşanmıştı. Hagi bu fırsatı değerlendiremedi ancak Alex bambaşka bir yaratık. Alex hayatımızdan kolay kolay çıkmayacaktır...

29 Ekim daveti iptal edilmesin

Terör olayları nedeniyle birçok resepsiyon-davet iptal edildi. Örneğin, Meclis açılış kokteyli. Şimdi de 29 Ekim Cumhuriyet Bayramı resepsiyonu hakkında söylenti dolaştırılıyor. İptal edilip edilmeyeceği henüz belli değil. Eğer iptal olursa da çok hata edilir. Terörün amacı, ülkenin normal yaşamını bozmaktır. Bu çevrede devletin resmi davetlerinin iptali hoşuna gider.

Kendilerinin ne kadar önemsendiğini göstermiş olurlar. Çok şehit verildiği bir dönemde belki 1-2 davet iptal edilebilir ancak 29 Ekim bambaşka bir resepsiyondur. Cumhurbaşkanının verdiği cumhuriyet resepsiyonudur. Eğlence değildir. İptal edilmesi, cumhuriyete boyun eğdirme anlamına gelir. Ne olursa olsun mutlaka yapılmalıdır.

Ölü sayarak bir yere varamayız

Diyarbakır Emniyet Müdürü Recep Güven’in son derece insani ve doğru cümlelerini ne hale getirdik. İnsan öldürmek adeta prim yapıyor. Barıştan söz etmek sanki günahmış gibi hareket ediyoruz. Siyasetçilerimizi ve onların şakşakçısı medyayı dinledikçe hayretler içinde kalıyorum. Ağızlarından tükürükler saçarak Emniyet Müdürü’nün üstüne yürüdüler. Yerden yere vurdular.

Eğer ayıp olmasa, şimdiye kadar çoktan görevden alırlar ve masa başı bir işe atarlardı. Ancak kamuoyundan gelen olumlu tepkileri de, tümüyle görmezden gelemediler. Durum zaten ortada. Varsa yoksa barut. Varsa yoksa ceset sayısı. Sonra da kalkıp “Kürt-Türk kardeştir, bizi birbirimizden ayıramazlar... Analar ağlamasın...” gibi artık kimsenin inanmadığı laflar edelim. Hadi canım siz de...

Kendi Heykelini Yapan Adam

İlhan Selçuk kimileri için büyük düşünür, kimileri için din düşmanı, darbeci. Bence Selçuk, cumhuriyetin yetiştirdiği en büyük aydınlanmacılardandır. Yaşamının son dönemlerinde ona yaşatılanlar da son derece ayıptı. Kimdir bu İlhan Selçuk? Ne yapmıştır? Askerden işkence gören adamın yıllar sonra darbeci iddiası ile sabahın köründe evi neden basılmıştır?

Önümde duran Orhan Karaveli’nin son kitabı “Kendi Heykelini Yapan Adam” bize İlhan Selçuk’u anlatıyor. Ailesinden başlıyor yaşamının son saatine kadarki mücadele, yazı, düşünce dolu bir hayatı anlatıyor. Kitap Doğan Kitap’tan çıktı. (www.dogankitap.com.tr)