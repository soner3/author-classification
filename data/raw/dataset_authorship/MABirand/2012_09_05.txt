Eski Hataları Tekrarlamayalım...

Başbakan Yardımcısı ve Hükümet Sözcüsü Bülent Arınç pazartesi akşamı Kanal D Ana Haber’deki söyleşisinde son derece cesur ve doğru bir açıklama yaptı. BDP’lilerin dokunulmazlıklarının kaldırılmasının PKK’nın işine yarayacağının altını çizdi ve bu hataya düşülmemesi gerektiğini söyledi. Cesur bir sözdü, zira kamuoyunda şu sırada tam tam’lar çalınıyor.

MHP’nin liderliğini yaptığı girişim, BDP’lilerin dokunulmazlıklarının kaldırılmasını ve hapse atılmalarını öngörüyor. Aklıma 1994’teki DEP olayı geldi. Hatırlarsınız, yine PKK saldırılarının arttığı bir dönemdi ve güvenlik kuvvetlerinin elinden hiçbir şey gelmiyordu. Kamuoyundaki öfke de giderek artıyordu. Sonunda bir gün polis sille tokat Meclis’e girdi ve milletvekillerini yaka paça dışarı çıkarıp tutukladı! Ardından da yıllarca sürecek bir hapishane süreci başladı. Sonra ne oldu?

Öylesine yanlış, öylesine hukuka ve Meclis’in saygınlığını ayaklar altına alan bir tutumdu ki, PKK’nın saldırıları azaldıkça kamuoyu vicdanı bir muhasebeye girdi. Yanlışlığın vicdanları çok zedelediği ortaya çıktı. Bu olaydan en çok PKK yararlandı. “İşte görüyor musunuz, Türkler birkaç Kürt milletvekiline dahi tahammül edemiyor, Kürtlerin seçtiklerini kabul etmiyorlar...” söylemi çok etkili oldu. Bölge halkının kızgınlığı arttığı gibi, içeride ve dışarıda da yoğun bir tepki oluştu. Sonunda bu milletvekilleri nasıl hukuk dışı uygulamalarla içeri atıldılarsa, bu defa yine garip bir dizi karar sonucu serbest bırakıldı.

Halkın müthiş gösterisiyle omuzlarda taşındılar. O gün PKK, bir zafer kazandığını ilan etti. Şimdi tekrar soruyorum: Aynı hatalara düşmenin ne gereği var? Ne denirse densin... BDP’nin PKK uzantısı olduğu ne kadar doğruysa dahi, 2.5 milyon Kürt’ün seçtiği bu insanları susturmak ve sistemin dışına itmek büyük hata olur. Ayrıca, kürsü dokunulmazlığı son derece önemlidir.

Terörü kışkırtmadıkça, insanları silahlanıp birbirini öldürmeye teşvik etmedikçe milletvekilleri görüşlerini açıklayabilmelidir. “Bağımsız bir Kürdistan istiyorum” dahi diyebilmelilerdir. Bu ilkeleri dikkate almazsak, attığımız her adım sonunda bumerang gibi, dönüp bizleri yaralar. Unutmayalım ki günün birinde bu sorunu çözme kararı verildiğinde yine BDP’ye muhtaç olacağız. Öcalan veya PKK ile masaya oturacak yürek ve güce sahip bir iktidar düşünemediğimden dolayı BDP’yi yine de kollayıp korumamız gerektiğine inanıyorum.


DEP Milletvekili Orhan Doğan, Meclis kapısında böyle gözaltına alınmıştı.

Bu olaylar sürecek hazırlıklı olalım...

İktidar partilerinin veya güvenlik kuvvetlerinin her olaydan sonra aynı sözleri tekrarlamalarını doğal karşılıyorum. Bunca yıldır her olay sonrasında tepki gösterince, ister istemez söylenecek söz de bitiyor. Artık kamuoyu da bu açıklamalara inanmaz oldu. İyisi mi, artık sloganlı tepkilerden vazgeçelim. Zira, PKK’nın bu saldırıları bitmeyecek. Yıllardan beri hep “bitti-bitecek” diyerek kendimizi aldattık. Hep güvenlik kuvvetlerini beceriksizlikle suçladık. Hiçbir zaman gerilla tipi savaşın öyle sanıldığı gibi çarçabuk bitmeyeceğine inanmadık. Artık alışalım. Önlem almayı elden bırakmayalım ancak rüya görmeyelim. PKK yine hiç beklenmedik anda beklenmedik yerlere saldıracak. Bu olaylara karşı ne kadar soğukkanlı yaklaşırsak o kadar kazanırız.

Kürtler siz ne diyorsunuz, sesinizi çıkarın artık...

Orhan Miroğlu, sağduyusuna güvendiğim Kürt yazarlarımızdan biridir. Uzunca süredir hep Kürt düşünürlerin sessizliğine dikkat çeker ve “Sizler neden susuyorsunuz?” diye sorar. Yanıt da alamaz. Gerçekten de çok önemli bir nokta. Bizler kendi kendimize konuşuyor ve PKK hakkında görüş açıklıyoruz. Kürt düşünürlerin birkaçı dışındakiler suskundur. Bunun sadece PKK korkusundan kaynaklandığını söyleyemeyiz. Tabii ki, belirli bir korku var ancak temelde bir “bekleyelim, kim kazanırsa ondan yana tutum alırız” gibi bir şark kurnazlığı seziliyor. Günün birinde çocukları veya torunları onlara dönüp “Baba-dede savaşta sen ne yapmıştın?” diye soracaktır. Eğer PKK’nın yaklaşımını yani sonuna kadar silahlı mücadeleyi benimsiyorsanız, siz bilirsiniz tabii... Eğer istemiyorsanız, o zaman hakkınızı barışçı yollardan aramak için sesinizi çıkarın... Bu arada gözden kaçırmamanız gereken bir nokta da, hiçbir gerilla hareketinin istediğini terörle elde edemediğidir. Bu savaşta en acı faturayı ne yazık ki masum Kürt ve Türk vatandaşlarımız ödeyecektir. Yazık değil mi?