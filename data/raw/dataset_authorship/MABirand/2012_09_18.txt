TSK, PKK'yı Neden Durduramıyor?

Neredeyse 2 ay olacak, PKK’nın saldırıları bir türlü bitmiyor. Daha doğrusu bitirilemiyor. Bölgeye onbinlerce asker yığılmış, muazzam bir ateş gücü kullanılıyor ancak gün geçmiyor ki PKK bir yeri daha vurmasın. Üstelik Türk güvenlik güçlerinin istihbaratı son derece güçlü. MİT örgüte sızabiliyor. Washington’dan istihbarat desteği sürüyor.

Bütün bunlara rağmen her gün yeni bir saldırı ile karşılaşıyoruz. Peki neden? Onca asker, onca ateş gücüne rağmen, hâlâ birkaç bin kişiyi geçmeyen, TSK ile karşılaştırılamayacak kadar küçük bir ateş gücüne sahip olan PKK neden püskürtülemiyor? Beceriksizliğimizden mi? Yoksa PKK’nın çok başarılı olmasından mı? Benim gibi birçok yazar-çizer son günlerde bu konuyu irdeliyor. Hem onları okudum hem de bölgeyi iyi bilen ve son çatışmaları yakından izleyen uzmanlarla konuştum. Nedenini öğrendim. Çıkardığım sonuç kuşkularımı giderdi, aynı zamanda da son derece derin soruları ortaya koydu:

PKK’lılar halktan destek görüyor

1. PKK’nın bölgedeki en büyük avantajı toplumun bir kesiminden tam destek almasıdır. Gerektiğinde evlerde saklanabiliyor, yedirilip içiriliyor, gerektiğinde evin genci rolü oynayabiliyor. Ayrıca unutmayalım ki, kimin PKK’lı kimin normal vatandaş olduğunu anlamak da imkansız. Ancak bir saldırı anında veya silahlarını gösterdiklerinde anlaşılıyor ki, o da çok geç oluyor.

Coğrafyayı daha iyi biliyor

2. PKK’nın en önemli ikinci avantajı, coğrafyayı özellikle de dağları avucunun içi gibi bilmesinden kaynaklanıyor. Ulaşılmaz dağlarda kendine saklanma ve yaşama yerleri hazırlıyor. Hayatı hep oralarda geçiyor. Yaz-kış dağ yollarının hakimi oluyor. PKK’lıların sürekli dolaştığı yolların ve yaşadığı mağaraların, güvenlik kuvvetleri tarafından aynı şekilde bilinmesine imkan yok. Ele geçirilen sığınaklar ancak içeriden alınan istihbarat veya yakalananların itiraflarıyla bulunabiliyor.

Ölümü göze alıyor

3. Eskiye oranla diğer fark, PKK’lıların artık bir saldırıdan sonra kaçmaması. Aksine, ölümüne gitmesi, hayatını riske atmasıdır. Bunu yapabilmesinin tek nedeni de, PKK’lının hayatla ve ailesiyle tüm iplerini koparıp dağa çıkmış, kaybedeceği bir şeyi kalmamış bir insan olmasıdır. Şu ana kadarki saldırıları incelediğinizde ne kadar ölümü göze alarak savaştığını açıkça görüyorsunuz. Ne kadar profesyonel olursa olsun aynı durum güvenlik kuvvetleri için geçerli değil. Oradaki gencin kaybedeceği evi, ailesi ve hayatı var. Onlar da kahramanca mücadele ediyorlar. Vatan değerli ancak hayatta kalmak çok daha değerli sayılıyor. Buradan askerimizin vatanını sevmediği anlaşılmasın. Aksine Türk askeri kadar vatanı için canını vermeye hazır başka asker yoktur. Ama elbette bizim askerimizin eşini, ailesini, çocuğunu düşünmesi de çok insani bir durum.

Saklandığında bulunamıyor

4. PKK artık eskisi gibi büyük gruplar halinde saldırmıyor. Küçük gruplar halinde dolaşıyor ve geceleri hareket etmeyi tercih ediyor. Bu şekilde havadan ve yerden takibi zorlaşıyor. Saklanacak çok yeri olduğundan dolayı da, kolaylıkla gözden kayboluveriyor. Havadan veya yerden bombardıman ile dağ taş vuruluyor ancak onca büyük alandaki küçücük bir mağaraya sığınmış birkaç kişilik gruplar bulunamıyor. Aynı şekilde, Kandil’deki merkezi karargah, örgüte komuta-kontrol açısından önemli bir avantaj sağlıyor ve tüm hesaplamalara rağmen TSK bir türlü oraya ulaşamıyor.

Kayıpların hesabını soran yok

5. PKK’nın diğer büyük avantajı adamlarını çok kolaylıkla ölüme gönderebilmesi. Ne kamuoyu baskısı var, ne de sorup soruşturan. Dağa, “kahraman olmak için çıkan” genç adam, severek ölüme koşuyor. Arkasına bakmıyor. Ölülerin nedeni soruşturulmuyor. Büyük dava için hayatını veren kahraman olarak gömülüyor.

Mayın yerleştirme etkiyi arttırıyor

6. Dikkat edecek olursanız, kayıpların büyük bölümü mayın patlamasından dolayı gerçekleşiyor. O coğrafyada tüm yolların kontrol altında tutulması imkansız. Hele geceleri yapılan mayınlama çalışmalarının engellenmesi daha da imkansız. Uzaktan mayın patlatma, saldırılardan daha fazla ölüme neden olduğu için ısrarla sürdürülüyor.

Katılımlar sürüyor

7. Örgütün diğer büyük bir avantajı, ne kadar kayıp verirse versin, dağa çıkanların sayısında hiçbir azalmanın görülmemesi, aksine giderek çoğalması. Ne güvenlik güçleri ne de devlet bu konuda bir şey yapabiliyor. Tam anlamıyla acz içinde seyrediyor. Örgüt de taze katılımlarla sürekli kan kazanıyor. Üstelik sadece Türkiye’den değil, Irak-İran ve Suriye Kürtlerinden katılımlar da arttığı için, giderek uluslararası bir güç konumuna giriyor.

Sonuç: Bu koşullarda PKK bitirilemez...

Dünyanın en güçlü ordularının dahi, kendi halkından belirli destek görebilen böyle bir yapıya karşı tam zafer sağlaması imkansızdır. Bu açıdan bakıldığında TSK’nın başarısız olduğu söylenemez. Eksikleri, hataları olabilir ancak Türk güvenlik kuvvetleri ellerindeki imkanı sonuna kadar kullanmakta ve PKK’nın daha da etkili olmasını engelleyebilmektedir. Ancak iş bu kadarla bitmiyor. Zira PKK tüm çabalara rağmen tümüyle silinemiyor. Peki, hiç silinemeyecek mi? Bu iç ve dış manzara karşısında benim çıkarabildiğim -öngörebildiğim- sonuçlar şunlar:

İç destek sürdükçe...

1. Kürt toplumunun bir kesiminden dahi olsa gelen bu destek sürdükçe PKK’nın sırtını yere getirebilmek son derece güç olacaktır. Saldırıları sürecektir. Masum insanlar hayatlarını kaybedeceklerdir. Yerel halkın desteğinin artışı oranında o da bazı kesimlerde hakimiyetini arttıracak, bazılarında gerileyecektir.

Dış koşullar böyle kaldıkça...

2. Dış konjonktür örgütün lehine gelişmektedir. Olay artık Türkiye’nin de dışına taşmış ve genel bir Kürdistan davasına dönüşmüştür. Dolayısıyla çözüm daha da güçleşmektedir. PKK, Ortadoğu’daki büyük kavgada rol sahibi olmakta, dolayısıyla Büyük Oyun’un bir parçası durumuna girmektedir. Uluslararası oyunculuğa soyunmaktadır. Bunu başarır veya başaramaz ancak müşterileri veya destekçilerinin sayısı giderek artmaktadır.

Kürt siyasetinin sesi kısıldıkça PKK bitirilemez...

3. Ne yazık ki Türkiye kendi Kürt sorununu çözmekte o kadar geç kalmış, öylesine fırsatlar kaçırılmıştır ki, bundan sonra çok büyük fedakarlıklar gerekmektedir. Hele Erdoğan iktidarı beklenen adımları atamadıktan sonra, ileride bu fedakarlıkları da göze alabilecek herhangi bir siyasi iktidar düşünemiyorum. Ankara’daki siyasetçilerimiz, Kürt toplumunu kazanacak adımlar atmadıkça, Kürt siyasetinin önünü açacak daha fazla demokrasi ve özgürlük getirmedikçe, PKK’nın etkinliği artacaktır. Örgütün sadece silah gücüyle bitirileceğine inanmıyorum.