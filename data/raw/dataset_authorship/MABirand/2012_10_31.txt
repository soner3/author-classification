Hepimiz Kaybettik...

Uçakta önüme konan gazetelerin manşetlerine baktığım andan itibaren içime bir sıkıntıdır çöktü. Dışarıda uzunca bir süre geçirdikten sonra her geri dönüşümde aynı sıkıntıyı hissederim. Ne kadar boş tartışmalar yapıyoruz, ne kadar gereksiz gerilimler yaratıyoruz...

Cumhuriyet Bayramı kutlamalarında yaşadıklarımıza bir bakın lütfen... Değdi mi bunca yasağa? Bunca gerilime gerek var mıydı? Yasaklandı da ne elde edildi? Kim ne kazandı, ne kaybetti?

AK Parti eli sopalı iktidar konumuna girdi...

- Yaşananlara ve verilen demeçlere bakılınca, bu olayların geri planında iktidar partisinin CHP’yi sıkıştırmak, bu partinin “Cumhuriyet’e sahip çıkıyormuş” izlenimi vermesini engellemek istediği apaçık görüldü.

- Yasakların mutlaka uygulanması ve polisin katı bir tutum sergilemesinin arkasında Ankara Valisi Alaaddin Yüksel değil, Başbakan ve İçişleri Bakanı’nın ısrarlı tutumları olduğu anlaşıldı.

- Ne kadar yanlış olursa olsun, ortaya çıkan genel izlenim, AK Parti’nin yasakçı, muhalefete tahammülsüz, eli sopalı, sanki Atatürk ve Anıtkabir aleyhtarı bir iktidar olduğu yargısını arttırdı. Oysa bu yılki kutlamalar son derece önemli ilklerle doluydu. Toplumda rahatlama yaratacağına, yasaklar gerilimi arttırdı. Toplumdaki cepheleşmeyi perçinledi. 89. yıldönümü Cumhuriyet kutlamalarına bir “ince ayar” getirecekken, “kaba ayar” ile karşı karşıya kaldık. Özetle, AK Parti kaybetti.

CHP ne istediğini tam anlatamadı...

- CHP İstanbul İl Başkanı Oğuz Kaan Salıcı’nın o resmi var ya, işte benim tüylerimi diken diken etti. Tören sırasında askerlere dönüp, “Sizin korumanız gereken Cumhuriyet’e biz sahip çıkıyoruz...” demesi, hepimizin aklına “CHP askeri göreve çağırıyor” algısını getirdi.

Gerçekten bu muydu istenen? Yine eski günlere dönüp, darbeye zemin hazırlama sürecine mi girilmeye çalışıldı? Hiç sanmıyorum ancak yine de bu manzara çok çirkin oldu.

- CHP’nin ulusalcı kanadı ön plana çıktı. Seslerini yükselttiler. AK Parti’yi Cumhuriyet aleyhtarı bir iktidar olarak gösterdiler. Kendi oy tabanları için bu yaklaşım alkış aldı ancak ortadaki kararsız oyları etkilemekten uzak kaldı.

- Her şeye rağmen, Kemal Kılıçdaroğlu tek başına muhalefetin sesi olduğunu gösterdi. Parti olarak daha hazırlıklı olsalar ve kendilerini daha iyi anlatabilseler, sadece gerilim yaratmaya çalışan yıkıcı muhalefet algısından da kurtulabilirlerdi.

MHP ortalarda yoktu...

Bu bilançoya MHP’yi eklemek isterdim ancak ortalarda yoktu. Muhalefetin önemli bir parçası olmasına rağmen, devlet-toplum ilişkilerinde inişli çıkışlı bir performans gösteren MHP, bu defa da iktidarın yanında yer aldı. Ardından da, Başbakan’a verip veriştirdi. Bu yaklaşımın herhalde bir mantığı vardır. Ancak biz çözemedik doğrusu...

Siz yuhalamayın siz de maçlara gitmeyin...

WTA Kadınlar Tenis Turnuvası’nda yaşanan olaylara da kısaca değinmek istiyorum. İlk sözüm seyirciye: Bakanlar ve Belediye Başkanı Topbaş’ın ıslıklanıp yuhalanması hiç hoş değildi. Bir spor karşılaşmasına hiç mi hiç yakışmadı... Diğer sözüm de resmi kişilere. Sizler de artık spor salonlarını bırakın lütfen.

Hele uzun nutuklardan, “Sayın bakanım, sayın belediye başkanım” konuşmalarından vazgeçin. Kaçıncı defadır aynı manzaralarla karşılaşılıyor. Demek ki spor camiası resmi zevattan hoşlanmıyor. Oraya giderek hiçbir şey kazanmıyor, aksine kaybediyorsunuz.