NATO'nun İpiyle Suriye'ye Girmeyelim...

NATO Genel Sekreteri Rasmussen, Suriye’den gelen top mermilerine karşı “Türkiye’yi savunmak ve korumak için ihtiyaç duyduğumuz tüm planlar hazır” dedi. Hepimiz ayakta alkışladık. Hele bazı uzmanlara göre, NATO yeşil ışığını yaktı ve Türkiye’nin yanında savaşa hazır! Aman Allahım, bizi akılsız ve bilgisiz uzmanlardan koru... Sevgili okurlarım, tam 20 yılım Brüksel’de NATO’yu izlemekle geçti.

Hele bugünkü konjonktürde NATO’nun Washington’dan onay gelmeden veya fiili katılım olmadan Avrupalı üyeleriyle Türkiye’ye silahlı destek vermesi söz konusu olamaz. Genel Sekreter, müttefik olarak Türkiye’ye jest yapmış, moral vermiş ve duymamız gerekeni söylemiştir. Ancak işte burada durun. Yanlış sonuçlar çıkarmayalım. Kendi kendimizi aldatmayalım. Dışişleri ve Genelkurmay neyin ne olduğunu bilir. Ben medyamızın pırıltılı (!) köşe yazarlarını ve kimi uzmanları uyarmak istedim.

Televizyonlara çıkıp kamuoyunu gaza getirenlere “aman yapmayın” demek istedim. NATO sağolsun, bize moral destek verir. Esad’ı devirmemiz için alkış tutar. Gelin Brüksel’i değil, biz Washington’un başkanlık seçimlerinden sonra alacağı kararı bekleyelim. NATO’ya bel bağlar yola çıkarsak, Şam’ın ortasında kendimizi tek başımıza buluveririz.

Ne yazık, Avrupa Birliği hayatımızdan çıktı...

Avrupa Birliği (AB) her aday ülkeye, yıllık hal ve gidiş karnesi verir. Her defasında da birbirimize girerdik. Bu yıl da rapor yayınlandı. Ancak hiç ilgi yok. Birkaç köşe yazarı dışında kimseler üstünde dahi durmadı. Salı günü AB’nin Ankara’daki temsilcisi Büyükelçi Jean Maurice Ripert, çok dar katılımlı bir yemekte raporun ana hatlarını anlattı. Ben de davetliydim ve ilgisizliğimden dolayı kendimi kötü hissettim.

Avrupa Birliği benim için Türkiye’nin en önemli projesiydi. Tek başıma bile kalsam, kimselerin başını çevirmediği yıllarda dahi bayraktarlığını yaptım. Bu defa baktım ki, yıllık karne beni de pek ilgilendirmiyor. Avrupa Birliği hayatımızdan çıkmış. Her şeye rağmen raporu baştan sona okudum. Türkiye’yi gayet dengeli şekilde yansıtmış. Kimselerin şikayet edecek hali yok. Hele iktidar hiç sesini çıkartmamalı. Avrupa’nın hayatımızdan çıkışını ben “geçici bir süreç” olarak görüyorum. Gün gelecek durum değişecek.

Göreceksiniz, Avrupa krizden çıkacak ve Türkiye’ye “aman gitme” diyecek... Ankara’ya da Avrupa ile bütünleşmeye öncelik veren bir iktidar gelecek... Konjonktür değişecek.

Bu ne zaman olur? Onu bilemem, falcı değilim. Ancak önünde sonunda yeni bir Avrupa kurulacak ve Türkiye de orada yerini bulacaktır...

Arınç’a bir türlü alışamıyoruz

Eskiden de liderler ne derse, partilileri ona göre konuşurdu. Herkes sürünün dışında kalmamaya dikkat ederdi. AK Parti döneminde bu durum daha da disiplin altına alındı. Önce Başbakan konuşuyor, bir tutum alıyor. Ondan sonra hem bakanlar, hem de partililer kükrüyorlar. Başbakan konuşana kadar “ne olur ne olmaz...” diye kimseler konuşmuyor.

Fırça yemektense, susmayı tercih ediyorlar. Başbakan Yardımcısı Bülent Arınç, bizim bildiğimiz veya alıştığımız politikacılara benzemiyor. Bunca yıldır siyaset yapıyor ve genelde içinden geçeni olduğu gibi söylüyor. Ters düşmemek için Başbakan’a bakıp, Başbakan konuştuktan sonra diyeceğini demiyor. Aksine gönlünden ne geçiyorsa onu söylüyor.

Kamuoyunun vicdanı gibi davranıyor. Arınç şimdiye kadar defalarca Başbakan ile ters düşme pahasına vicdanını konuşturdu. “Eyvah ne olacak şimdi, Başbakanım beni fırçalarsa ne yaparım?” demedi. Başbakan da bir gün çıkıp “Kardeşim sen ne yapıyorsun?” demedi. Bizler de Başbakan’ın partisine akort veren bu konuşmalarına öylesine alıştık ki, kim ters düşerse hemen mikrofonları uzatıyoruz.

Muhabirlerin soruları da hep aynı oluyor: “Eee ne olacak şimdi? Bu sözü söylediğinizden dolayı pişman mısınız?” AK Parti’nin ayrılmaz parçası durumuna giren bu lider-partili ilişkisini bozan tek kişi olmasına rağmen Arınç’a da hâlâ mikrofon uzatıyoruz. O ise hiç istifini bozmuyor. Doğrusunu söyleyeyim, diğer papağanlardan çok daha fazla alkış alıyor.

Bab-ı Ali’nin Dikenleri

Aslında hep olduğu gibi Bab-ı Ali bu yıllarda da yine bir karışık. Yine hep olduğu gibi siyasi baskılar başta olmak üzere, meslektaşlarımın birbirinin ayaklarını kaydırmaları gibi konularda işten çıkarılanlar, önü açılmayanlar ve yeni yıldızlar var. Bu son dönemdeki hareketliliğin en önemli nedeni ise iktidarın baskısı.

Özlem Kılıç ve Kübra Demir’in Okur Kitaplığı’ndan çıkan röportaj kitabı “Bab-ı Ali’nin Dikenleri” içerisinde ben ve birçok meslektaşım ile yapılan röportajlar bulunuyor.

Medyanın hem iktidarlarla olan hem de kendi içindeki savaşların ayrıntıları için çok iyi bir çalışma. (www.okurkitapligi.com)