TSK'nın İmajı Giderek Bozuluyor...

Türk Silahlı Kuvvetleri’nin (TSK) kamuoyundaki eski görüntüsünü ve prestijini şöyle bir düşünün. Her şeyin en iyisini yapan, hiç hatası olmayan, pırıl pırıl giyimli, namuslu, etkin ve yabancılara göre “dünyanın en disiplinli” ordusuydu. Bizler TSK’yı böyle görürdük. Daha doğrusu, TSK kendini bize böyle göstermeyi başarmıştı. İçeride neler yaşandığını bilmezdik.

Hele terörle mücadelede onun üstüne yoktu. PKK, askerin olağanüstü başarıları olmasa çoktan bu ülkenin bir bölümünü koparmıştı bile. TSK, terörle mücadeleyi kazanamasa dahi PKK’yı susturmuş, mağaralarına sokmuştu. Genel algılama böyleydi. Bugünkü manzara çok farklı. Önemli olan kamuoyunun genel bakışıdır. Beni rahatsız eden de zaten bu. Toplum neyin neden kaynaklandığına bakmaz. Siyasi gerekçeli davalara veya komplo kokan suçlamaların ayrıntısına da girmez.



Her gelişmeyi bir potaya atar ve genel bir değerlendirme yapar. Bugün toplumun çeşitli kesimlerinde TSK’nın yetenekleri hakkındaki kuşkular giderek artıyor. Şimdiye kadar askerin suç işlemesi söz konusu edilmezdi. Şimdi 404 asker yargılanıyor. (64’ü general/amiral, 273’ü subay, 60 astsubay, 4 er, 3 sivil memur.) Bunların yarısı “komplo” veya “kötü niyetle” açılmış davalardan kaynaklansa dahi, diğer yarısı soru işaretleri oluşturmaya yetiyor. Deniz Kuvvetleri’nde üst rütbeli komutanın karıştığı casusluk iddiaları (gerçekte suçlamanın casuslukla ilgisi olmasa dahi) insanları hayretler içinde bırakıyor. En önemli hayal kırıklığı terörle mücadelede yaşanıyor.

Kimse içinde bulunulan durumun nedenlerini incelemiyor, sadece sonuca bakılıyor. Her gün karşı karşıya kalınan PKK saldırıları, koskoca ordunun bir mağlubiyeti gibi görünüyor. TSK’nın karakollarını koruyamadığından, sevk ettiği askerine gereken savunmayı sağlayamadığından özetle “beceriksizliğinden” söz ediliyor.

Kamuoyunun her olayda bir yargısı oluşur. Bunda haklılık veya haksızlık aranmaz. Ne kadar yanlış olursa olsun, kamuoyu algısı eninde sonunda bir defa yerleşti mi uzun yıllar değişmez. Bugün TSK’nın pulları dökülmektedir. Genelkurmay’ın artık düşünmesi gereken tehlike işte budur ve öncelikli reform gerektirmektedir... Bu gidişin nasıl durdurulabileceğini, nasıl reform yapılması gerektiğini herhalde düşünüyorlardır. Sadece sert demeçler vermekle, Başbakan tarafından övülmekle, hamasi kahramanlık belgeselleri veya makalelerle bu işin altından kalkılmaz. Çok temele inen ve tüm mekanizmayı yeniden oluşturacak bir reform gerekiyor. Aksi halde TSK onu en çok sevenlerin gönlündeki yerini dahi kaybedecektir.

En iyisi emniyet şeridini kaldırın...

Bu millet emniyet şeridi nedir ve nasıl kullanılmalıdır bilmiyor veya öğrenmek istemiyor. Öğrenenler de umursamıyorlar. Emniyet şeridi bütün dünyada sadece arızalı vasıtalara, cankurtaran, itfaiye ve güvenlik kuvvetlerinin arabalarının kullanımına açıktır. Bunun dışında kimse tarafından kullanılamaz. Bir de bizdeki duruma bakalım. Eski ve yeni milletvekilleri geçiş hakları olduğuna inanırlar. Belediye vasıtaları bu şeridi kullanır. Belediye veya halk otobüsleri de sıkışınca bu şeridi tercih ederler. Askeri her türlü vasıta, dernek başkanları, siyah ve yeşil plakalılar da bu şeride girmeye hakları olduğuna inanırlar. İşi acele olan vatandaşları, arabalarına yalandan polis kornası ve ışığı takmış açıkgözleri ve trafikte diğerlerini aptal, kendilerini akıllı sananları da bu kafileye eklerseniz emniyet şeritlerini doldurursunuz. Polis ise artık bıkmış olacak ki bu ihlallerle uğraşmıyor dahi. İyisi mi uygulayamadığımıza göre, bu şeritleri kaldıralım da sinirlenmekten kurtulalım. Uygulanamayan yasakları tutmak hiç akıl kârı değildir.

Sezen stand-up yapmalı

Sezen Aksu sadece harika bir sese sahip değildir. Sadece nefis bir şarkı yazarı ve nefis bir insan değildir. Sezen, iki çift kol çengidir. Ben onun kadar neşeli, hayat ve espri dolu bir insan görmedim. Geçenlerde “stand-up” gösteri yapmak istediğini söylemiş. Mutlaka, mutlaka yapmalı. Kendi deyimiyle “donunuza ettirir”. Bildiğim için söylüyorum. Hele gösterisini bir de şarkılarıyla süsledi mi, rekor kırar. Hadi Sezen yap bu işi... Hepimizi neşelendir.

Medya siyaset yaparsa...

Nazlı Ilıcak’ın yeni kitabı “12 Eylül Kazanında Bir Gazeteci” kısa bir süre önce Doğan Kitap’tan çıktı. Ilıcak söyleşilerinde bu kitabı 12 Eylül’de askere destek verdiği yolundaki iddiaları çürütmek için yazdığını söyledi. Doğrusu, kitapta Demirel’e verdiği destek ve mektuplaşmaları gerçek durumu açıkça gösteriyor. 12 Eylül döneminde nelerin yaşandığını farklı bir açıdan hikaye eden “12 Eylül Kazanında Bir Gazeteci” bana bir başka gerçeği tekrar hatırlattı. Bakıyorum da, medya boğazına kadar siyasete girmiş. Mesaj götüren, askere akıl veren muhabirlerden tutun açıkça politikacılık yapan köşe yazarlarına kadar, hepsi kendi cephesine mühimmat taşımış. Nazlı Ilıcak’ın kitabı çok kolay okunuyor. Çok renkli anılar ve olaylarla dolu. Hele Ilıcak’ın hapishane hayatı çok içten yazılmış. Dönemin meraklılarına tavsiye ederim.

TNS doğrusunu yaptı jenerik oyunlarını kaldırdı

Televizyon kanalları ve yayınlanan her programın kalbi reytingle atar. Kim ne derse desin, tüm diziler, haber programları ve tabii asıl ana haberler için reyting son derece önemlidir. Reytingi kısa bir süre öncesine kadar AGB adlı şirket ölçerdi, hafta başından itibaren TNS ölçüme başladı. Türkiye’nin dört bir yanında ve her sosyal kesimi temsil eden 2225 evdeki makineler sayesinde kimin neyi seyrettiği anlaşılıyor. Çok da pahalı bir operasyon. Parasını da tüm televizyon kanalları veriyor. Yani kimse kimseye oyun oynayamaz. Beni asıl memnun eden TNS’nin ana haberlerde jenerik oyunlarını dikkate almaması. (Hiç değilse bu yazı yazıldığı ana kadar bölünmemişti.) Bazı kanallar sırf reytinglerini suni şekilde yükseltebilmek için ana haberi ikiye bölüyor, iki bölüme ayrı isim veriyor ve ana haber jeneriğini yayının sonuna doğru dönüyorlardı. Kanal D Ana Haber, bu oyuna hiç girmedi. Yıllardır 19.00’da habere girer 19.45’te çıkarız. Daima da birinci oluruz. Önemli olan TNS’nin bu oyunları dikkate almaması. En doğrusunu yaptılar. Tebrikler.

Aile bastırdı, sonunda savcı da direnemedi...

Yanılıyor olabilirim. Sadece doktorlarının sözüne güvenerek bu iddiada bulunuyorum. Turgut Özal’ın bir suikaste kurban gittiğini en son şehir efsanelerinden biri olarak görüyorum. Aile ise farklı düşünüyor. Akla hayale gelmeyecek hikayeler anlatılıyor. Somut hiçbir delil yok. Sadece tahminler var. Buna rağmen ailenin yıllardır çalmadığı kapı kalmadı. Cumhurbaşkanlarına, başbakanlara gittiler. Sonunda Cumhurbaşkanı Gül, eminim “Ne olur ne olmaz, benim üstümde kalmasın. Aileyi kırmayalım” diyerek Devlet Denetleme Kurulu’na bir inceleme yaptırttı. Raporu okuduğunuz zaman hiçbir şey anlamıyorsunuz. Öyle de olur, böyle de olabilir deniyor. Hatta ölüm üzerine “suikast olasılığının hiç incelenmediğini” belirtiyor. Doktorlar açıkça “kalp durması” dedikten sonra, neyin nesi aranacak ki? Sonunda olan oldu. Savcılar bu baskıya dayanamadı ve Özal’ın mezarının açılmasına karar verdi. Eğer bir şey çıkmazsa ne olacak? Rahmetliyi mezarında dahi rahat bırakmamanın hesabını kim verecek? Bir ipucu bulunsa dahi Özal’ı geri mi getireceğiz. Ailenin bu ısrarının nedenini de anlayabilmiş değilim doğrusu...