Eğitim Değişmedikçe Darbeden Kurtulunmaz...

Artık yeni bir döneme girildiğini yazıp çiziyoruz. Balyoz-Ergenekon- 12 Eylül-28 Şubat davalarıyla askeri vesayetin bittiğini ileri sürüyoruz. Bundan böyle seçilmiş iktidarları darbeyle deviren hatta deviremese dahi planlamayla yetinenlerin bile cezalandırılacakları yeni bir döneme girildiğini konuşuyoruz.

Artık hiçbir komutanın kışlasında komplo toplantıları yapamayacağını sanıyoruz. Acaba bu varsayımlar gerçekçi mi, yoksa kendi kendimizi mi aldatıyoruz? Bu soruya benim yanıtım var: Eğer TSK eğitim sistemini ve söylemini değiştirmez, kafalara farklı bilgi ve yaklaşım zerk edemezse, darbe düşüncesi tümüyle yok olmaz. Bundan böyle darbe yapmak çok zordur ancak asıl önemli olan, darbe fikrinin subayların kafasından tümüyle silinmesidir ki, bu da halen uygulanan eğitimin değişmesiyle gerçekleşebilir.

Subaylarımız askeri okullara “darbeci” olarak girmiyorlar. Onlara gerektiğinde müdahale edebilecekleri fikrini bizler veriyoruz. Okudukları kitaplarla... Komutanlarının yaptıkları konuşmalarla... Sokağa çıktıklarında sivil yakınlarının söyledikleriyle büyüyorlar. Bu şekilde yetişen subay da kendini darbeci görmüyor. Müdahalenin kötü veya yanlış bir iş olduğuna inanmıyor. Aksine, vatanı kurtarmak için harekete geçtiklerine inanıyorlar. Eğitimi boyunca ona hep aynı yükleme yapılıyor: - Bu vatanın temelini Atatürk attı ve size emanet etti.
- Atatürk ilkelerini (biri yobaz veya ticanilere karşı savaş, diğeri bölücüleri engellemek) ilelebet sürdürmeli, bu ilkeleri bozmaya kalkanlara karşı çıkmalısınız.
- Siz şövalye ruhlu, vatanını her şeyden üstün sayan birer kahramansınız.
- İç ve dış düşmanlara karşı durmalısınız. Özetlemek gerekirse, gencecik beyinlere şu mesaj verilir: Osmanlı dönemindeki yobazlar sayesinde koskoca bir imparatorluk bölündü. Atatürk ülkeyi kurtardı ve yeni bir yön verdi. Şimdi geri kalan bu toprakları korumak, bağımsızlığını kollamak sizin görevinizdir...

Okutulan tüm tarih kitapları, ekonomi dersleri bu ilkelere göre ayarlıdır. Okullarda komutanların konferansları, üstlerinin konuşmaları da hep aynı çizgidedir. “Gerektiğinde vatanı kurtarmak” için müdahale hakkı olduğu genç subayın kafasına çivilenir. Böyle büyütülen bir genç, belki mahkeme kararlarından çekinebilir ancak vatanı kurtarma içgüdüsü tümüyle silinemez. İç düşmanlara karşı direnme derisine işlemiştir. Bu sürecin yerleşmesini istiyorsak, sağlıklı ve darbesiz bir demokrasiye kavuşmayı düşlüyorsak TSK’nın kitaplarını, söylemini yani eğitimini temelden değiştirmemiz gerekiyor.

Bu yaklaşım, “Atatürk ve ilkelerinin kışladan çıkarılması” anlamına çekilmemeli. O değerler dengeli şekilde öğretilmeli, subay adaylarımıza abartılı mesajlar vermekten kaçınmalı ve en önemlisi gencecik insanlarımızı bir vesayetle görevlendirmemeliyiz. İşte bunu başarabilirsek, o zaman gerçekten yeni bir döneme girdiğimize inanabiliriz.

Ayıptır, bırakın şu şark kurnazlığını...

Geçen hafta çok sevinmiştik. Yeni reyting ölçme şirketi işe başlayınca ümitlerimiz artmış ve ben de bu sütunlarda övgü dolu bir yazı yazmıştım. Nedeni de, TNS bir süredir bazı ana haber, haber ve spor programları ve diğer programları jenerik oyunuyla bölüp suni şekilde reyting yükseltme çabalarına sırt dönmüş, gerçek reytingleri yansıtmıştı. Bu doğru yaklaşım sadece 1 hafta sürebildi.

Anlaşılan bazı kanallardan gelen baskıya onlar da dayanamadılar ve kendi kendini aldatmaktan başka bir işe yaramayan eski uygulamaya geri döndüler. Beni asıl 5 büyük kanalın ana haberleri ilgilendiriyor. Bu garabeti, galiba 2010 yılıydı, önce Show TV başlatmış, onu hemen iki gün sonra Star izlemişti. Beni asıl şaşırtan, uzun süre ilkeli tutumunu sürdüren ATV ve FOX haberin de sonunda bu kervana katılmaları oldu. Kanal D, 2005 yılında benim gelişimden bu yana ana haberin ne saatiyle oynadı, ne jeneriğiyle. Bu kanalın genel politikası zaten hiçbir programın kendi içinde jenerikle bölünmesine izin vermiyor.

Siz farkında bile olmuyorsunuzdur. Dikkat eden görebilir. Bugün, Show-ATV-Star- Fox Ana Haber ekrana geldiklerinde (18.30-19.00 arası) önce haberlerine başka isim koyuyorlar. Kimi Sıcak Gündem, kimi Günün Olayı veya Haber Gündem. Zira o saatlerde henüz seyirci fazla olmadığı için reytingler de genelde düşük oluyor. Seyircinin arttığı 19.20-19.25 arasında da, ana haber jeneriğini döndürüyorlar. Oysa başından itibaren haber bülteni yapıyorlar. Ancak sonuçta da piyasaya dağıtılan 100 program listesinde (Barometre) ön sıralara çıkıp “Başarılı olan biziz” diyebiliyorlar. Hele bazı spor programları 10 defa bölünüyor (!) kısa süreli olunca listede yukarı tırmanıyorlar. O zaman durumun farkında olmayan internet siteleri övücü yazılar yazıyorlar. Yani tamamen ego tatmini. Aslında tam bir komedi yaşanıyor. Resmen kendi kendini aldatmaktan başka bir şey değil. Tam bir yalan rüzgarı.

Bu anormalliği kimse düzeltmiyor veya düzeltmek istemiyor. Tüm profesyoneller, reklamcılar, herkes şikayet edip ayıplıyor ancak tutum değişmiyor. Hatta etrafa garip cezalar dağıtma şampiyonu RTÜK dahi “ana haber bölünmez” ilkesini uygulayamıyor. Herhalde birilerini rahatsız etmekten korkuyor veya görmezden geliyor. Bu durumdan mağdur olduğumuzdan dolayı şikayet etmiyorum. Kanal D Ana Haber, jeneriklerini nerede döndürülerse döndürsünler yine kendi saatleri içinde 1’inci oluyor.

Rahatsızlığım, toplumun güvenini kazanması gereken “Biz doğruyu söyleriz” diyen kanalların halkı aldatmasından kaynaklanıyor. Açıkçası içime sindiremiyorum. Şimdiden uyarıyorum, eğer bu gidişe bir son verilmezse, yarın hemen her program, “mahallenin tek aptalı ben miyim?” diye kendini bölmeye başlayacak ve Barometre arap saçına dönecek, işin içinden çıkılamayacak. TNS ile iyi bir şey yapalım diyenler pişman olacaklar.