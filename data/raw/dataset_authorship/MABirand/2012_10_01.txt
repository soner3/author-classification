Yeni Bir Kürt Açılımı Yok

Recep Tayyip Erdoğan dünkü konuşmasıyla ne kadar karizmatik ve kitleleri harekete geçirmekte ne kadar usta olduğunu gösterdi. Daha önceki TV konuşmalarıyla, büyük beklentiler yaratmasına rağmen, bunları karşılayamamasına rağmen, 3 saat kürsüde kalmasına rağmen, yine de kongreyi elektriklendirmeyi çok iyi bildi. Kongre hakkındaki genel değerlendirmeyi yarına bırakalım. Bugün konuşmanın içeriğine bakalım. Benim saptadığım veya dikkatimi çeken bazı noktaları paylaşmak istiyorum:

- Başbakan, yeni bir Anayasa hazırlanacağını ve Başkanlık Sistemine geçileceğini söyledi. Başkanlık Sistemini bir istikrar unsuru olarak niteledi. Benim bu konuda artık hiçbir soru işaretim kalmadı.Anladığım kadarıyla, AK Parti, başka partiler gelmese dahi yeni bir Anayasa yapacak ve Başkanlık Sistemine geçilecek.

- Helallik istedi, veda etti. Duygusaldı, ancak bunu da abartmadan yaptı. AK Partililerle Çankaya’da buluşmak üzere randevulaştı. Şu veya bu şekilde, 2023'e kadar ülkenin ve partinin yönetiminde hazır ve nazır olacağını gösterdi.

- Kürt sorunu konusu en büyük hayal kırıklığını yarattı, zira daha önceki konuşmalarında, Oslo görüşmeleri ve İmralı Süreci konularında yeni ve önemli açıklamalar yapacağı izlenimi vermişti. CHP'ye "Gelin birlikte yeni bir arayışa girelim"dedi. PKK'ya destek vermeyen Kürt vatandaşlara da “Hadi, sizde kollarınızı sıvayın ve teröre karşı çıkın” demekle yetindi. Bunlar daha önceki konuşmalarında da vardı.

- Benim en çok dikkatimi çeken, ısrarla “Kimsenin giyimine kuşamına, yediğine içtiğine karışmadık ve karışmayacağız” demesiydi. Adeta, bundan sonrası için güvence verme ihtiyacı duydu.

- Buna pek “Ustalık Konuşması" diyemeyiz. Daha çok geçmiş yılların başarılarını anlattı. 2023 hedefi öylesine şaşırtıcı değildi. Binlerce dinleyiciyi ayakta alkışlattı, heyecanı dorukta tuttu, ancak daha çok güncelde kaldı.

AB YOK-BATI YOKİSLAM PARTİLERİ VARDI

- Bilmem dikkat ettiniz mi, salona baktığınızda , Avrupa’ya Batı'ya dönük bir parti değil, Ortadoğu’ya Müslüman ülkelere dönük bir partinin kongresi görülüyordu. Konuklar arasında bir tek eski Alman Başbakanı vardı, geriye kalanların tümü bizim dünyamızın insanlarıydı. Konuşmasında da AB’ye hiç mi hiç değinmedi.Anlaşılan AB süreci bitmiş.

- İran yoktu- Suriye konusuna fazla girmedi. Buna karşılık Mısır Cumhurbaşkanı'nın mevcudiyeti ve yaptığı konuşma son derece önemli ve anlamlıydı.

- CHP yine eleştirilerin odağındaydı. Ancak bu defa BDP ile MHP’ye fazla dokunmadı.Aynı şekilde medya da bu defa paçasını kolay kurtardı. Anlayacağınız, iç politika polemiklerini abartmadı, belirli bir çerçeve içinde tutmakla yetindi.

-Özgürlükler ve demokrasi konusunda iktidarını, kazanımlar açısından çok övmesine rağmen, kongreye bazı gazetelerin (Cumhuriyet- Sözcü-Birgün- Evrensel) temsilcilerinin girmesinin yasaklanmasını hepimiz ayıpladık. Eskiden askeri ayıplardık, şimdi aynı ayıbı, demokrasi ve özgürlük kahramanı olan bir partinin yapmasının kabul edilebilecek yanı yoktur.

SONUÇ...

Her kongre sonrasında “Dağ fare doğurdu" yazıları yazarız. Bu defa “Dağ fare doğurmadı” ancak bu kadar beklenti yaratılmasının sonucu hayal kırıklığına uğrandı. Buna karşılık, kongre genelinde başarılıydı ve ülkenin gündeminin ön sırasına oturdu.

Bu da bir siyasi lider için yeterlidir. Unutmayın, dün dündür, bugün bugündür... Yarın, bizlere farklı bir Türkiye’nin işaretini veriyor.