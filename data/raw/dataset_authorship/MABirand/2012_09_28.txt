Öcalan İle Neden Görüşülmezmiş?

Siyasetin gereğidir, muhalefet hemen her ülkede iktidarları eleştirir. Gerektiğinde gösteriler de yapar ve mücadele eder. Ancak bu mücadele terör konusuna gelince kurallar değişir. Hele ülkemizdeki PKK teröründen söz edersek kurallar tümüyle farklılaşır. Dünyanın her yanında da bunun örnekleri vardır. En kanlı çatışmalar sırasında dahi, terör örgütleri ile gizli görüşmeler yapılır. Neden mi? Halk terörden bıktığı için. Şu sıralarda muhalefet ile iktidar arasında bir kavga var. Giderek de yaygınlaşıyor.

Nedeni de çok komik. Kavga Adalet Bakanı Sadullah Ergin’in gerektiğinde Öcalan ile de görüşülebilineceğini söylemesi üzerine çıktı. Aslında Ergin, çok normal bir söz etmişti. Devletin herkesle konuşabileceğini, Öcalan ile de temas edebileceğini söyleyince muhalefet ayaklandı. Vay efendim olur muymuş böyle şey? Bir katil ile konuşulamazmış... Böylesine azgın bir terör katili ile nasıl temas edilebilirmiş? Neden olmasın? Sorarım sizlere, bu terörü yavaşlatabileceksek, cenazeleri azaltabileceksek, Öcalan ile neden konuşulmasın?

Üstelik şimdiye kadar T.C. Devleti İmralı’da Öcalan ile defalarca görüştü. Örgütün nabzını tuttu. Hatta Oslo’da bir protokol dahi hazırlandı. Neden bu görüşmeler tekrarlanmasın? Günü gelir, koşullar uyar ve ilgililer İmralı’nın kapısını çalarlar. Çalmazlarsa, muhalefetten korkup kapıları kapatırlarsa asıl o zaman hesap sormalıyız. MHP’nin itirazlarını bir derece anlayabiliyorum da, CHP’yi anlayamıyorum. Oysa CHP’nin bu iktidara yardım etmesi ve bu sorunu çözmek için çaba harcamasını beklerdim. Aynı şekilde AK Parti’nin de CHP’ye elini uzatması gerekirdi. Politikacılarımız maalesef kamuoyunu iyi okuyamıyor. Halk artık bıktı. Her gün yeni bir cinayet, her gün yeni bir cenaze ile karşılaşmaktan bezgin düştü. Siyasilerimiz birbirlerine çelme takmaya çalışırken, kendilerini çok kısır bir döngüye soktuklarının farkında değiller.



Nurnberg’de de emir alanlar cezalandırıldı...

Şu sıralarda Balyoz Davası’nda herkese aynı muamelenin yapıldığı tartışılıyor. Oysa adı geçen seminere alt rütbeliler de emir gereği katılmışlardı. Olayla hiçbir ilişkileri olmadığını söyleyip, “Bize haksızlık edildi. Ne yapmalıydık? Komutanın emirlerine karşı mı gelmeliydik?” diyorlar. Doğrusu bana da çok mantıklı geliyor. Gerçekten de ne diyeceklerdi? Komutanlarının emirlerine karşı gelip, disiplin cezasına mı çarptırılmalılardı? Bu çok tartışmalı bir konudur. İkinci Dünya Savaşı’ndan sonra kurulan Nurnberg Mahkemesi’nde de aynı tartışma yaşanmıştı. Birçok Alman subay, Hitler’in emrinin dışına çıkamayacaklarını, bundan dolayı da ceza verilmemesi gerektiğini ileri sürmüştü. Mahkeme reddetti. Yasalara aykırı emirlerine karşı çıkılması gerektiğine hüküm verdi ve ağır cezalar dağıttı. Balyoz Davası’nı daha çok konuşacağız. Hele Yargıtay sürecinden sonra yepyeni bir sürece gireceğiz

Kırşehir Belediye Başkanı neden hâlâ özür dilemedi?

Sizleri bilmem ancak Kırşehir Belediye Başkanı Yaşar Bahçeci’nin gafını kolay kolay unutacak değilim. Hatırlayın, Neşet Ertaş’ın cenazesini kocaman KIRŞEHİR BELEDİYESİ yazılı bir tabuta koydurmuştu. Ben bir şey demeyeceğim, yapılanın adına artık siz ne derseniz deyin. Bu olur mu? Ertaş bundan daha fazla küçümsenemezdi. Acaba başka tabut mu yoktu? Nedir bu alaturkalık? Sanki sponsorlu cenaze töreni düzenlenmiş ve belediye de kendi reklamını yapmış. Belediye Başkanı, Cüneyt Özdemir’in programına çıktı ve kem küm edip durdu. Hayır, bizlerin ondan beklediğimiz açıkça özür dilemesidir.

KİTAP KÖŞESİ

‘Türk Ordusuna BALYOZ’

Emekli Orgeneral Ergin Saygun’un son kitabı “Türk Ordusuna BALYOZ”u merakla okudum. Nedeni de Saygun’u yakından tanımam ve çok saygı duymamdı. Darbeciler arasına sokulmasını hiçbir zaman kabullenememiştim. Tutuklu olduğu sürece sağlık sorunlarına mahkeme heyetinin kaygısız tutumu da bende büyük hayalkırıklığı yaratmıştı. Hastalıklarına rağmen yazdığı bu kitabı okuyunca ona saygım daha da arttı... Saygun’un Silivri’deki mahkemesindeki son sözü, “Şimdi kuvvet bizde değil ama hak bizimdir” olmuştu. Saygun neden böyle dedi? Ergenekon, Balyoz, Andıç nedir? Balyoz’un medya ayağı ve daha birçok konu Kaynak Yayınları’ndan çıkan “Türk Ordusuna BALYOZ” kitabında işleniyor. (www.kaynakyayinlari.com) Davayı ve yaşananları bir de sağduyulu bir komutanın kaleminden okumak isteyenlere hararetle tavsiye ederim.