Kılıçdaroğlu Kedi Olalı Bir Fare Tuttu!

Kemal Kılıçdaroğlu.. 


Namı diğer “Gandi Kemal, Çarkçı Kemal, Vatandaş Kemal, Esnaf Kemal…” 

Kısacası bilumum Kemal. 

Gandi Kemal, Deniz Baykal’a kurulan kaset komplosu sonrası siyasette jet hızıyla basamakları tırmandı. Ardından CHP Genel Başkanlık koltuğuna oturdu. 
Kurultaylar partisi CHP’de kurultay savaşlarını başarıyla atlatıp, muhalefeti sandıkta yenerek de koltuğunu sağlamlaştırdı.


Yenemediği tek isim Recep Tayyip Erdoğan ve partisiydi. 
Tüm enerjisini onun ve partisinin üzerine yoğunlaştırdı. 
Biliyorum durup dururken nereden çıktı bu Kemal Kılıçdaroğlu yazısı diye soruyorsunuz. 

Baştan söyleyeyim… 
Amacım Kılıçdaroğlu üzerine bildiğiniz şeyleri tekrarlamak değil. 
Konuyu Kemal Bey-Suriye-düşen jet uçağımıza getirmeye çalışıyorum. 
Bu kadar girişin sebebi bu. 
Yazıyı Suriye’ye getirmenin rahatlığıyla konuya jet hızıyla dalıyorum. 
Genel Başkanlığa seçildiği günden itibaren mizahçıların dilinden düşmedi Kemal Bey. 
Gaflarıyla hep gündemdeydi. 
Kimi zaman oy kullanacağı semtin adını karıştırdı, kimi zaman millete oy verin derken kendisi kayıt olmayı unutup sandığa gidemedi. Kimi zaman da yürüyen merdivene ters bindi. 
Bir de çark ettiği konular vardı. 
Öyle ki birileri adını “Çarkı Kemal’e” bile çıkarttı. 
Akşam söylediğini sabah, öğlen söylediğini ikindi de yalanlıyordu. 
“Vatandaş Kemal” bir türlü anlaşılamıyordu. 
İki buçuk yıllık genel başkanlık serüveninde gafları ve çarklarının yanında iki önemli çıkışı oldu. 
Genel seçimler öncesi “aile sigortası” projesini açıklayarak iktidarı zor durumda bıraktı. 
Bu en dikkat çeken ilk icraatıydı. Proje kamuoyunda hiç de küçümsenmeyecek bir destek görmüş, iktidarı da endişelendirmişti. 
Gerçi bu projesi kendisine seçimleri kazandırmadı ama uzun bir süre kamuoyu bu çıkışı konuştu.


İkinci dikkati çeken olay ise Suriye’de henüz neden düştüğü belli olmayan uçağımızla ilgiliydi. 
Her zaman mizahçılara konu olan Kılıçdaroğlu, bu kez mizahçılara taş çıkartacak bir çıkış yapmıştı. 

Vatandaş Kemal uçağımızın neden düşürüldüğünü merak etmiş ve iktidara seslenmişti: " 23 gündür, uçağı düşen, neden düştüğü belli olmayan, artık mizah konusu olan bir Türkiye olabilir mi? Efendim uçak terlikle mi düşürüldü, sapanla mı düşürüldü? Böyle bir ülke yönetimi olabilir mi? Türkiye bunu hak ediyor mu? Bizim insanımız bunu hak ediyor mu? " 
Bu çıkışıyla Kılıçdaroğlu deyim yerindeyse “kedi olalı ilk kez bir fare tutmuş”, hükümeti “terlik, sapanla” sıkıştırmış, hafızalardan silinmeyecek sözlü, mizahi bir muhalefet örneği sergilemişti. 
Tıpkı Kılıçdaroğlu’nun gibi kamuoyu da uçağın nasıl ve nerede düştüğünü merak ediyor. 
İktidarın kendilerini doğruyu bir an önce söylemelerini bekliyor. 

Hükümet olayın olduğu ilk gün “uçağımızı Suriye düşürdü” dedi. Bu iddiasını uzun bir süre sürdürdü. Uçağın denizden çıkartılan her parçası iktidarın söylemini değiştirmesine neden oldu. Bu iddiadan vazgeçilir noktaya gelindi.


Aynı gün uluslararası sular, harita, radar dendi. Sonra bundan da vazgeçildi. Uçağın Suriye kara sularında düştüğü kabul edilir noktaya gelindi.


Sonrası mı?

Şimdilerde askerin kendilerini yanılttığını düşünüyorlar. Yanlış bilgi sonucu kamuoyuna doğru olmayan bilgiler aktarmışlar. 
Bu bilgiler ortaya çıkınca da derin bir sessizliğe büründüler. 
Suriye ve dünyaya o kadar sert mesaj verdiler ki şimdilerde bu durumun içinden nasıl çıkacaklarını düşünüyorlar. 

Tıpkı Kılıçdaroğlu’nun dediği gibi hükümet uçağımızın terlik ya da sapanla düşürüldüğünü şu sıralar açıklarsa şaşırmayın. 

Terlik radar haritalarında yüzde yüz görünür de ben sapanın attığı taşın görünüp görünmeyeceğini merak ediyorum.


Genelkurmay Başkanlığı bu konuyla ilgili de “doğru ve zamanında” bir açıklama yapar mı acaba?