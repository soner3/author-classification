'Devriminiz Size Kalsın!'

Genelkurmay Başkanlığı “devrim” niteliğinde bir adım daha atmış. 

Peki neymiş bu 'devrim' niteliğindeki karar…

Bazı basın organlarına yönelik uygulanan Genelkurmay Başkanlığı'nın faaliyetlerini izleme yasağı artık kaldırılmış. 

Yani.
Yanisi şu;
Akreditasyon uygulamasına son verilmiş…
Konya’da yapılacak Anadolu Kartalı Tatbikatı’nı basın yayın organları izleyebilecekmiş.
Zaman gazetesi, Bugün gazetesi, Kanaltürk, STV, Cihan Haber Ajansı gibi yayın organları da bu tatbikata davet edilmiş.

Bizlere de yeni “devrimimiz vatana millete hayırlı olsun" demekten başta söz kalmıyor. 
Şimdi birileri “bugüne kadar ele geçirmedik yer bırakmayan cemaat son olarak Genelkurmay Başkanlığı’nı da ele geçirdi” der mi?
Bence der…

İşin şakası bir yana, akreditasyon denen “saçmalık” 28 Şubat döneminde uygulamaya konan bir yasaktı. 
Uygulama yıllarca sürdü.

"Şeriatın", "irticanın", "bölücülüğün" adresi olarak gösterilen bazı basın yayın organları “milletin ordusu” olmakla övünen kurumun kapısından içeri alınmadı.
Ve hiç kimse, yıllarca bu uygulamaya ses çıkaramadı.

Gazeteciler, sendikalar, örgütler bu uygulamayı protesto dahi edemedi.
Uygulama zaman içinde yumuşatıldı.

Önce iktidara yakın gazete ve televizyonlar “Karargah’a” alındı. 
Ardından da dün gelen yeni haberle “devrim” niteliğinde bir karar alınıp, cemaate yakın basın yayın organlarına “yasağın” kalktığı ilan edildi. 

“Devrim” niteliğindeki akreditasyon yasağı kalktı haberini okuyunca doğrusu gözlerim Taraf’ı, Akit’i, Gündem’i ve “öteki bölücü yayın organlarını” aradı.
Ve tahmin edildiği gibi “devrimin” henüz tamamlanamadığını gördüm.

Siz iyisi mi devrimi falan boş verin.

Bize, bizlere Uludere’yi, Dağlıca’yı, Aktütün’ü, İskenderun’u, Balyoz’u, Sarıkız’ı, Ayışığın’ı ve bilumum darbe planlarını, hukuksuz icraatlarınızı, faili meçhulleri anlatın.

Başörtülü bir Genelkurmay Başkanı eşine tahammülünüz var mı? Bunu cevaplayın.
İmam Hatip Lisesi mezunları hala orduya rütbesiz er dışında neden alınmıyor, bundan bahsedin.

Başörtülü anneler, Karargah’a ne zaman girecek bunu açıklayın. 
Anlayacağınız “Milletin ordusu"nun, “devrim” yapması gereken çok nokta var. 
Bunları yapmaya hazırsanız önünüzde saygıyla eğiliyorum. 

Yok eğer…
Cevabınız "hayır"sa…
Devriminiz size kalsın…
Bu “devrim” bizi bozar!