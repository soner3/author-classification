Çıkma lastik uzun ömürlü değildir!

Oğuz Kaan Salıcı…

CHP İstanbul İl Başkanı…Adıyaman Besnili.

İl başkanlığa adaylığı büyük kavgalara, tartışmalara neden olmuştu.

Tartışma Salıcı’nın isminden daha ziyade, durduğu yere odaklanmıştı. Salıcı, CHP’nin “eski” yüzün temsil ediyordu. İstanbul sermayesi en büyük destekçisiydi. Erdoğan Toprak arkasındaki en önemli kişiydi.



Salıcı’nın adaylığına karşı çıkanlar ise “yeni CHP’yi” temsil ettiklerini söylüyorlardı. Eski söylem ve politikaların işe yaramadığını, örgütten ve halktan gelen bir ismin İl Başkanlığı koltuğuna oturması gerektiğini düşünüyorlardı. Bu ekibin başını da Gürsel Tekin ve arkadaşları çekiyordu.

CHP İstanbul İl Başkanlığı adaylığı o günlerde parti içi gerilimlere ve tartışmalara neden olmuş, yaşananlar da dışarı sızmakta gecikmemişti.

İstanbul dukalarının kaset komplosunun ardından koltuğa oturttukları Genel Başkan Kemal Kılıçdaroğlu da aynı günlerde olaya el koymuş ve "Parti içinde kısır çekişme istemiyorum. Kavga edeni, partiye zarar vereni affetmem" diyerek, Salıcı’yı il başkanlığı koltuğuna “oturtmuştu.”

Salıcı göreve gelir gelmez “kendinden büyük laflar” etmiş, “demokrasi, mücadele, halk” kelimelerini sık kullanır olmuştu. En büyük hedefi de İstanbul Büyükşehir Belediye Başkanlığı’nı AK Parti’nin elinden almaktı.

Salıcı göreve geleli çok uzun olmamasına rağmen, 29 Ekim törenlerinde askere bilindik bir çağrı yaptı; “Sizin korumanız gereken cumhuriyete biz sahip çıkıyoruz.”

CHP yine bildik yolu kullanmıştı.

Bu çağrı şoförün aynı, “çıkma lastiğin”, “yeni” olmadığını, ömrünün kısa sürdüğünü bizlere bir kez daha gösterdi.

Darbe, asker, sandık, seçim, demokrasi karşıtlığı CHP’yle hep birlikte anılır olmuş, Salıcı hafızaları ve anıları tazelemekten öteye geçmemişti.

Salıcı’nın açıklamaları, 29 Ekim törenleri, Ankara’da Kemal Kılıçdaroğlu ve CHP’lilerin yaptığı “kutlama”, gaz, görüntüler nedense beni 2006-2007'de Abdullah Gül'ün Çankaya'ya seçilmesini engellemek, darbeye zemin hazırlamak için yapılan Cumhuriyet mitinglerine götürdü.

O gün de birileri bazı mitingler organize etmiş, Tuncay Özkan, Şener Eruygur, asker, zinde kuvvetlerin yaptığı bu organizasyonlara Deniz Baykal da katılmak zorunda kalmıştı. İzmir’de yapılan Cumhuriyet mitinginde organizatörlerin kavgası, Baykal’ın alana “zoraki” girişi, kürsünün uzağında durmayı tercih etmesi, buna rağmen darbecilerin organizatörlüğünde yapılan bu mitinge kendisini katkı sunmak zorunda hissedişi.

29 Ekim törenlerinin organizatörlerine bakınca CHP’nin 2007’de yaptığı hatayı aynen tekrarladığını gördüm. O gün birilerinin peşine takılan CHP, bu kez de İşçi Partisi ve onun yan kuruluşunun ardına takılmıştı. Bir nevi bu organizasyona kendini katılmak zorunda hissetmişti. O gün de organizatörler “Cumhuriyet elden gidiyordu” diyordu, bugün de aynı söylemi tekrarlayarak CHP yönetimini peşlerine takıyorlardı.

2007’den 2012’ye değişmeyen bu durumu görünce, CHP’nin kendi başına bir organizasyon yapamayacağına karar verdim. Demokrasi, seçim, mücadele gibi kelimelere yabancı olan bir parti, genlerinde olmayan bir “şeyi” yapamazdı. Kuruluşundan itibaren askerin peşine takılmışlardı ve askerin güç kaybetmesi, kendilerini bin anda boşlukta hissettirmişti. Sosyal bilimler boşluk kaldırmazdı ancak CHP asla boşluğa tahammül edemezdi. Peşine takılacakları yeni bir “şey” bulmaları gerekiyordu ve İşçi Partisi ve yan kuruluşları Kemal Kılıçdaroğlu ve arkadaşlarının imdadına yetişti.

Salıcı ve söylediklerine gelince; 2007’deki CHP’li milis güçleri, e-muhtıranın ardından CHP’lilerin söylediklerini hatırlayın. Yüzlerce Salıcı göreceksiniz.

Yani değişen bir durum yok. Salıcı’nın da bir kabahati yok.

Çıkma lastiklerle ancak bir yere kadar gidiliyor. Lastik yenilenmediğinde de yolda “patlıyor.”

CHP’nin de “yeni” lastiğe verecek parası yok. Olsa da vermeye niyeti yok.

Bir de uyarı. Önümüz 10 Kasım. Yine bir “cumhuriyet, Atatürk elden gidiyor” kampanyası İşçi Partisi tarafından düzenlenecek. CHP yine peşlerine takılacak.

Demedi demeyin…