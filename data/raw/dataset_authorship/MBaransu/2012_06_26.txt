Stratejik Derinlik: Es-Gürle… Otur Yerine…

 “Türkiye yeni yetme köksüz bir devlet değildir. Bir kabile devleti hiç değildir. Kimse Türkiye'nin sabrını test etmeye kalkmamalıdır. Türkiye'nin dostluğu ne kadar kıymetliyse, düşmanlığı da o kadar şiddetlidir. Türkiye'nin dostluğunu kaybetmek bile başlı başına bir bedelidir.

Mesele hak hukuk tanımayan mevcut yönetiminin, şiddet uygulaması kan dökmesi, barışı tehdit eden yaklaşımlar sergilemesidir.

Bugün yeni bir gündür, bugün bir milattır. Hiçbir şeyin eskisi gibi olmayacağı açıktır.
Alenen cinayet işleyen, alenen katliam yapan saldırgan bir devletin, pişmanlık dilemeden ve hesap vermeden insanlığa kendisini anlatması mümkün değildir.

Daha önce de söyledim. Öldürmeyi iyi bildiklerini söyledim. Cinayeti katliamı ne ölçüde iyi bildiklerini bir kez daha dünyaya göstermişlerdir. Sedyede, yaralı ve onu bile kelepçeliyorsun. Bunun izahı var mı? İnsanlıktan bunların ne kadar nasibi olduğunu, artık hiçbir şekilde dünyaya anlatmak mümkün değildir. kuru kuruya lanetlemek yetmiyor. Artık netice almak durumundayız.
Hiçbir mazeretle gerekçeyle, elindeki kanı temizleyemez. Bu saldırının ortaya çıkardığı sorun, artık bütün dünyanın sorunudur.

….Kanlı saldırılarına her kim göz yumarsa, bilmelidir ki bu kanlı saldırılarda onlar da bizzat suç ortağıdır. Meselenin teröre karşı savunma olmadığı, terörle mücadele olmadığı, meselenin bir şehri bir şehrin insanlarını katletme girişimi olduğu bir kez daha ortaya çıkmıştır.
İnsanların üzerine fosfor bombaları deneyeceksiniz, hastaneleri camileri bombalayacaksınız, hatta BM Ofisini hedef alacaksınız. Bu hukuksuzluk yetmez gibi, o insanları her türlü ihtiyaçlarından mahrum bırakacaksınız.
O insanlara ilaç gıda inşaat malzemesi ulaştırmaya çalışan yardım gönüllülerinden bile insanlık dışı vahşetinizi esirgemeyeceksiniz. Herkes bu hukuksuzluğa göz yumabilir. Açık söylüyorum. Sinsice destekleyebilir. Ama …., Türkiye'yi başkalarına benzetmek gibi bir hatanın içine düşmesin.

Böyle bir hataya düşmesin, bedeli ağır olur. Açık denizde cinayet işleyen …., bu kanlı eylemiyle bütün dünyaya karşı yalnızlığı, tecrit olmayı seçmiştir.”

Bu konuşma 1 Haziran 2010 tarihinde Ankara’da yapıldı. Mavi Marmara gemisi sonrası Başbakan Recep Tayyip Erdoğan’ın grup toplantısında yaptığı konuşmadan satır başları yazdıklarım. 
Konuşma çok da tanıdık. Tıpkı bugünlerde Suriye’ye karşı yapılan gibi. Boş bıraktığım yer de İsrail kelimesi vardı. Sanırım Erdoğan bugün yine grup toplantısında benzer konuşmalar yapacak. İsrail’in yerini şimdilerde Suriye alacak. 

1 Haziran 2010'da Başbakan grup toplantısında esip gürlerken, alkış-kıyamet kopmuştu. 
Özür dilenmeden, tazminat ödenmeden İsrail’le ilişkilerin düzelmeyeceği açıklanmıştı. Ancak zaman şunu gösterdi ki o gün söylenenlerle bugün geldiğimiz nokta arasında dağlar kadar fark var. 

Türkiye tam bir şamar oğlanına döndü. İsrail’in ardından Suriye’nin saldırısı geldi. Köklü devlete, kabile devleti muamelesi yapılmaya başlandı. 
Stratejik derinlik, stratejik dehlizlerde kaybolup gitti. 

Şimdi Türkiye’yi temsil eden hükümetten, AK Parti’den ve de Başbakan Recep Tayyip Erdoğan’dan şunu istiyorum. 

İsrail’e esip gürlediğiniz gibi Suriye’ye de esip gürleyecekseniz, biz almayalım. 
Bu yönde sinyal de vermeye başladınız: “Sinekle uğraşmayız” diyerek.

Ahmet Davutoğlu’nun Stratejik Derinlik kitabında var mıdır bilmem ama “sinek küçüktür ama mide bulandırır.”

Kaldı ki o sinek bir uçağımızı içinde pilotlarla birlikte düşürdü. 

Görüyorum ki sineğe, böceğe fazla kafayı takmışsınız. 
Türkiye daha fazla ele güne rezil olmadan, sinekle-böcekle uğraşmadan, ya susun ya da köklü
bir devletin ne yapması gerekiyorsa onu yapın. 
Savaş çığırtkanlığı yaptığım da zannedilmesin. 
Köklü devlet savaş seçeneğini masa dışı bırakarak, bedelini ağır ödetir. 
Yeni yetme, kabile devletleri ise esip gürlemekten başka bir seçenek bilmezler. 
Yeni yetme kabile devleti miyiz yoksa köklü bir gelenekten gelen devlet miyiz?
Buna sizin icraatlarınız karar verdirtecek. 
İsrail gibi olacaksa, hiç konuşmamak üzere susun. 
Sizi bilmem ama bizim daha fazla dünyaya rezil olma niyetimiz yok. 