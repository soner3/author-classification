"Kısa Donluyum Ama 'Donum' Temiz!

Yayın tarihi 7 Kasım 1996. Arena programının 147. Bölümü. Konu Gençlik ve Spor'dansorumlu DYP’li Devlet Bakanı Bahattin Şeker'in asker kaçağı olayı.

Programda Bahattin Şeker’in lise mezunu olduğu buna rağmen, askerden nasıl kaçtığı anlatılıyor. Tıpkı Aziz Yıldırım’ın 32 yaşında çürük raporu alıp askerden kaçması gibi Şeker’in de 32 yaşına kadar askerlik yapmadığı, askerden kaçtığı programa konu ediliyor.

Şeker, yurtdışında çalışmış gibi kendini gösterip, bedelli askerlikten yararlanmış. Şeker yurtdışında bir yıl çalışması gerekirken, Ürdün’de bir ay kalmış. Kendisini Türk halkına “araştırmacı, soruşturmacı gazeteci” olarak pazarlayan Uğur Dündar, ekibinden bir ismi Ürdün’e gönderiyor. Şeker’in çalıştığını iddia ettiği iş yeri sahipleriyle görüşüyor.

Ortaya çıkan sonuç şu; Şeker, Ürdün’de çalışıyorum dediği tarihlerde aslında Türkiye’de. Bilecik’te üyesi olduğu Taşıma Kooperatifi Yönetim Kurulu toplantılarına giriyor ve karar defterlerine de imza atıyor.

Dündar, 28 Şubat’ın silahlarını siyaset ve toplumun üzerine çevirdiği işte o günlerde DYP içinden milletvekillerinin baskıyla partilerinden ayrılması için var gücüyle çalışıyor. Yalım Erez’inakrabasının uyuşturucu kaçakçısı olduğu iddiaları da işte o günlerde yine Dündar tarafındanArena’ya konu ediniyor. Amaç, Erez’i baskı altına alıp, derin mahfillerin istifa planlarını hayata geçirmek.

Dündar’ın yayınının ardından Şeker tekrar askere alınıyor. Dündar, konuyla ilgili 10 Kasım 1996günü, yani Atatürk’ün ölüm yıldönümünde çalıştığı Hürriyet gazetesinde şu yazıyı kaleme alıyor:

“Cumhuriyet tarihinin en karanlık döneminden geçen Türkiye, bugün büyük önder Atatürk’ü eşi görülmedik bir coşkuyla anıyor.” Bu satırların ardından konuyu Atatürk’ün“Ben sporcunun zeki, çevik ve ahlaklı olanını severim” sözünden Spordan Sorumlu Devlet Bakanı Bahattin Şeker’in asker kaçaklığına getiriyor:

“Türkiye, bu kör karanlığı Atatürkçülük meşalesiyle aydınlatıp, pırıltılı yarınlara mutlaka ulaşacaktır.”

Bugünlerde kendisine Aziz Yıldırım’ın sahte belgelerle askerlikten kaçmak için aldığı raporu hatırlattığımda “Ben intikam hisleriyle gazetecilik yapmam” diyen Dündar, yukarıdaki yazısından yaklaşık 1,5 yıl sonra Şekerle ilgili bir yazı daha kaleme alıyor:

“Türkiye, o günlerde cumhuriyet tarihinin en karanlık dönemini yaşıyordu. Kerameti kendinden menkul şeyhler, devlet binalarıyla Başbakanlık Konutu’nu mekân tutuyor, siyasi İslam, dayatmaya varan mistik yutturmacalarla, ülkeyi hızla Ortaçağ karanlıklarına sürüklemeye çalışıyordu. Atatürk’ü, onun devrimlerini anlamak ve gereğini yapmak, cumhuriyete inanan milyonlarca insan için adeta bir umut meşalesi haline gelmişti. Geniş kitleler, karanlığın, bu meşale sayesinde aydınlanacağına inanıyordu. Kamu kaynakları eşi görülmedik bir vurdumduymazlıkla İslami örgütlenmelere akıtılırken, iktidarın diğer ortağıyla ilgili yolsuzluk, vurgun ve usulsüzlük iddiaları, pişkinlikle örtbas ediliyordu. …Dönemin Spordan Sorumlu Devlet Bakanı Bahattin Şeker’le ilgili iddialarda bunlardan biriydi.”

Bahattin Şeker'le ilgili bu yazıyı kaleme alan Dündar’ın kendi kulüp başkanı Aziz Yıldırım’la ilgili tek bir laf etmemesi, yazı yazmaması, program yapmaması hangi kelimelerle açıklanır doğrusu bilemiyorum.

Atatürk, sporcunun zeki, çevik ve ahlaklı olanını seviyor. Peki ya gazetecinin?

Dündar’a zor bir soru sorduğumun farkındayım. Cevap veremeyeceğini de biliyorum.

Bahattin Şeker konuyla ilgili yıllar sonra yaptığı açıklamada; Arena programının yayınlandığı Kanal D’nin, Spordan Sorumlu Devlet Bakanı olarak maç yayınlarının o sene tekrar Cine 5 kanalına verilmesi neticesinde askerlik konusunu yıllar sonra gündeme getirdiğini iddia etmişti.

28 Şubat sürecinde Sabah gazetesinin Yazı işleri Müdürü olan Ergun Babahan ise, Bahattin Şeker haberiyle ilgili yıllar sonra Taraf’a şu açıklamayı yapmıştı:

 

“Bu ülkede askerin istediğini yapıp partisinden istifa etmediği için asker kaçaklığı ortaya çıkarılmıştı. Şu meşhur Bahattin Şeker canım. Medya-asker paslaşmasının mükemmel bir örneğiydi. Arena ekibi Beyrut’a gidip Bahattin Şeker’in asker kaçağı olduğu haberini vermiş, Hürriyet Gazetesi de 16 Nisan 1998’de “Eski bakana askerlik şoku” diye manşet yapmıştı. Suçu 28 Şubat’ta askerin talebi ve kartelin baskısı karşısında boyun eğmemesiydi. Hâlbuki kimi siyasileri kredi, kimilerini mezhep baskısıyla istifa ettirmişler, etmeyenlerden de böyle intikam almışlardı.”

Fotoğraf ortada. Uğur Dündar “araştırmacı, soruşturmacı, gazeteci” olarak kendisine giydirilen elbiseyle dolaşırken, “ana rahmine henüz düşen, kısa donla dolaşan, çocuk”yani ben, şimdi kendisine soruyorum: Bahattin Şeker’den esirgemediğin “araştırmacı soruşturmacı gazeteciliğini” niçin Aziz Yıldırım’dan esirgedin?

Cevap lütfen…

“Rahim, kısa don, çocuk” kelimelerine sığınmadan…