İyi Ki Abdi İpekçi Bu Günleri Görmedi!

Haberedikkat.com yazarı Mehmet Baransu, Aydın Doğan'ın Demirören ailesine sattığı Vatanve Milliyet gazeteleriyle ilgili şok edecek bilgilere ulaştı.

Her iki gazetenin de tirajlarının GDO'lu olduğunu iddia eden Baransu, çeşitli semtlerde gazetelerin bedava dağıtıldığını, bu dağıtımların bayiden satılan gazeteler gibi gösterilerek haksız kazanç elde edildiğini yazdı.

 

İyi ki Abdi İpekçi bugünleri görmedi…

GDO’lu, hormonlu Milliyet, Vatan

 

Türkiye’nin en önemli gazetelerinden biriydi. Efsane Yayın Yönetmeni Abdi İpekçi’nin önce yazı işleri müdürü, ardından gazetenin tepesine geçmesiyle dönemin en etkili siyasi gazeteleri arasına girdi. Yaptığı haberlerle gündemi belirlemekle kalmadı, siyasi hayatımıza da yön verdi. Milliyet Abdi İpekçi demekti. Tarihler 1 Şubat 1979’u gösterdiğinde efsane yayın yönetmeni suikasta kurban gitti. Zaman Milliyet ve okurları için durmuştu. Gazetenin gücünü kaybedeceği düşünüldü. Hem çalışanlar hem okur herkesi yanılttı. Milliyet yoluna devam etti.

1980’li yıllarda gazete yeni patronuyla tanıştı. Aydın Doğan medya dünyasına Milliyet’i satın alarak adım attı. Gazete patron değiştirmiş ancak hayatta olmamasına rağmen İpekçi ismi marka değerini korumuştu. Ta ki 2005 yılına gelinceye kadar…

Hürriyet Ankara temsilcisi Sedat Ergin, 2005 yılında gazetenin Genel Yayın Yönetmenliği koltuğuna oturdu. Ergin’in koltuğa oturmasıyla birlikte, Türkiye değişen dengeler, okur profilinin değişkenliği, Milliyet’in yaşadığı güven sorunu, tirajların her geçen gün azalmasına neden oldu. Milliyet kan kaybetmeye başlamış, Ergin bu süreci durduramamıştı. Ergin 2009 yılında koltuğunu başka bir meslektaşına bıraktı. 2011 yılında gazete Demirören grubuna satıldı.

Vatan gazetesi…

Tarihte Vatan adıyla çıkan sanırım dördüncü gazeteydi. Sabah gazetesinin yine efsane yayın yönetmenlerinden Zafer Mutlu tarafından 2000’li yıllarda çıkarılmaya başlandı. Haberleriyle gündemi belirlemesinin yanı sıra yaşadığı ekonomik sıkıntılarla baş etmeye çalıştı. Bunu kısmen de olsa başardı. Kısmen diyorum çünkü Mutlu gazeteyi Aydın Doğan’a satmak zorunda kaldı. Aldığı krediler, dünyada yaşanan ekonomik kriz, kendisini bu tercihe zorlamıştı.

Gazete Aydın Doğan’a da yar olmadı. 2011 yılında Milliyet’le birlikte Demirören grubuna satıldı.

Gazetelerin Demirören grubuna geçmesi de tiraj kaybını önleyemedi. Gazete zekice bir formül buldu.

 

Vatan ve Milliyet gazeteleri, Demirören grubu tarafından satın alındıktan sonra tiraj kaybını önlemek için halka bedava dağıtılmaya başlandı. Özellikle İstanbul’da binlerce gazete okura parasız dağıtılıyor. Kimi yerde apartmanların girişlerine stant kurularak, kimi yerde posta kutularına bırakılarak, kimi yerlerde de kapı önlerine konarak bedava dağıtım yapılıyor.

Bedava dağıtılan yerlerden biri de İstanbul Ataşehir’deki bir site. Site kamuoyunun yakından tanıdığı işadamı Ali Ağaoğlu’na ait. Ağaoğlu’nun yaptırdığı sitelerin girişine her gün bu iki gazete destelerle bırakılıp, vatandaşın alması sağlanıyor. Kulağıma gelen bilgilere göre sadece Ağaoğlu’nun sitelerine 30 bine yakın gazete bırakılıyor. Bu rakamın doğru olup olmadığını gazetenin yönetiminin yapacağı açıklamadan öğreneceğiz. Bir de yetkili kurumların yapacağı denetimler sonucunda ortaya çıkacak sonuç bize gerçeği gösterebilir.

Ali Ağaoğlu’nun siteleriyle kalmayıp, son olarak Çeşme'nin en gözde Beach Club'larından Sole&Mare'nin girişinde de Milliyet gazetesi bedava dağıtılmaya başlandı.

Lafı uzatmayalım.

Anlayacağınız Milliyet ve Vatan’ın tirajları hormonlu, GDO’lu. Bedava dağıtılan gazeteler, bayiden satılmış gibi gösteriliyor. Okur ve reklam sektörü kandırılıyor. Fazla satış yapılıyormuş süsü verilerek haksız reklam geliriyle haksız kazanç elde ediliyor.

İşin tuhaf yanı ise yıllarca her iki gazetede yazı yazan isimlerin Zaman gazetesine “bedava dağıtıyorsunuz, haksız kazan elde ediyorsunuz” iddiasında bulunmaları. Mustafa Mutlu başta olmak üzere Melih Aşık ve gazete yönetiminin bu durumu nasıl izah edeceğini çok merak ediyorum. Bedava dağıtılan Milliyet ve Vatan’ın fotoğraflar aşağıda. Bunun bir izahı vardır sanırım.

Unutmadan bir soru da Hürriyet gazetesine soralım. Ulusoy firması başta olmak üzere siz bazı firmalara ne kadar bedava gazete dağıtıyorsunuz? Bu gazeteler de satış listenizde görünüyor mu?