Uludere'de Milli Kaynak, Suriye'de Blast Etkisi

Yazarımız Mehmet Baransu son günlerde hükümetin dış politikasındaki çelişkileri bugünkü köşesine taşıdı. Bu çelişkilere rağmen, AK Parti ile görüşleri uyuşmayan herkesin 'vatan haini' ilan edilmesinden duyduğu rahatsızlığı dile getirdi.

İŞTE O YAZI:

Uludere’de milli kaynak-Suriye’de blast etkisi!

Sonunda uçağımızın nasıl düştüğünü öğrendik. Dün Genelkurmay Başkanlığı Askeri Savcılığı bir açıklama yaptı ve Haziran ayının 22’sinden itibaren kafalarımızdaki soru işaretlerini giderdi!

Açıklamaya göre uçağımız şu şekilde düşmüş.

“Suriye hava savunma unsurları tarafından atılan füzenin uçağın sol arka tarafında patlayarak blast etkisi yaratması sonucunda, uçağın ve pilotların uçuş şartlarını sağlayamayacak şekilde etkilenmesi nedeniyle uçağın sola dönüşle irtifa kaybedip, sola hafif yatışlı ve burun yukarı pozisyonda suya çarptığı kanaati belirtilmiştir”

Bu açıklamadan bir şey anlamadığınızın farkındayım. Doğrusu ben de anlamadım. Uçağa füze isabet etti mi, etmedi mi? 'Blast' etkisi ne demek?

Blast, İngilizce bir kelime. Sözlük anlamı 'tahrip etmek, yıkmak' anlamına geliyor. Patlamadan sonraki yıkıcı hava dalgası da deniliyor. Askeri terminolojideki tam karşılığı da sanırım bu.

Genelkurmay Başkanlığı Askeri Savcılığı’nın açıklamasına bakılırsa, füze fırlatıldıktan sonra uçağın sol arka tarafında, uçağa isabet etmeden önce patlamış, oluşan hava dalgasıyla uçağın pilotları uçuş şartlarını sağlayamamış ve uçağımız suya çakılarak düşmüş.

Sizi bu açıklama tatmin etti mi bilmem ama ben tatmin olmayanlardanım.

Neden tatmin olmadığımı birazdan açıklayacağım.

Önce uçağımızın düştüğü ilk gün, Başbakan Recep Tayyip Erdoğan dahil tüm hükümet kanadının yaptığı açıklamayı sizlere hatırlatmak istiyorum. Ardından hem hükümete, hem de Genelkurmay Başkanlığı’na bazı sorular sormak istiyorum.

Başbakan Erdoğan olayın ilk günü aynen şunları söylemişti: "Uçağımıza uluslararası hava sahasında saldırı düzenlenmiştir. Altını çizerek söylüyorum. Suriye kara sularında uçağımız vurulmamıştır, uluslararası sularda vurulmuştur. Bunun bilinmesi lazım, bunun saptırma gayreti içinde olan içerde ve dışarıdakiler var.“

Başbakan, kendisine yapılan eleştirileri “vatan hainliğiyle” yaftalarken, hükümet üyeleri de benzer ithamları dile getirmekten çekinmediler. Israrla uçağımızın vurulduğunu ve düşürüldüğünü iddia etmişlerdi.

Gelinen durum ortada. Fazla söze de gerek yok.

Şu soruyu sormak da, sanırım hakkımız.

Hani uçağımız vurulmuştu Sayın Erdoğan ve Davutoğlu? "Uçağımızı vurdular" iddianızdan sonra, Birleşmiş Milletler ve NATO’yu olağanüstü toplantıya çağırmanıza ne demeli peki?

Dün yapılan açıklamanın ardından, BM ve NATO temsilcisi ülkelerle birlikte, tüm dünyanın bize nasıl güldüğünü de hiç hatırlatmıyorum.

Peki ya Genelkurmay Başkanlığı’nın süreç içerisinde yaptığı çelişkili açıklamaları nasıl yorumlamalı?

Susmak sanırım en iyisi.

Başbakan Erdoğan ve çevresinin, en küçük eleştiriyi bile “vatan hainliği” olarak gördüğü bugünlerde susmak en iyisi.

23 Temmuz 2012 günü Taraf’taki köşemde, yine Suriye’de düşen uçağımızı konu almış ve kendisine bakanlık teklif edilmesine rağmen Suriye’den kaçan bir isimle yaptığım görüşmeyi köşeme taşımıştım. Bu isim pilotların uçaktan atladıklarını, daha sonra öldürüldüklerini iddia etmişti. İddiasını görgü tanıklarının yanı sıra bazı detaylarla da desteklemişti.

İşte o yazımın ardından, uçağımızın füzenin isabet etmesi sonucu değil, füzeden kaçarken suya çakılarak düştüğünü yazdım. Bu da bir tahmin değil yaptığım bazı görüşmeler sonucu ortaya çıkan fotoğraftı.

Dün yapılan açıklamayla Genelkurmay Başkanlığı ve hükümetin de aynı noktaya geldiğini gördük. İtiraf edemeseler de açıklamalarındaki satır aralarından bunu anlamak zor değil.

Şimdi soru sorma sırası bizde.

Uçağımız hani vurularak düşürülmüştü? “Vatan haini” bizler sizlerden bir özür dilemenizi bekliyoruz.

NOT: Uludere faciasının ardından da yine vatan hainliğiyle suçlanmıştım. Aylar sonra ise istihbaratın hangi kurumdan geldiğini açıklayamayanlar, “milli kaynak” diyerek bürokratik hayatımıza yeni bir deyim kazandırmışlardı. 'Blast’ın altında saklanan gerçek ne ise “milli Kaynak” teriminin altında saklanan gerçek de o. 