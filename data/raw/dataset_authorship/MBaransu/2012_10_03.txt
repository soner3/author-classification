Hedef 2023 Kadroları

Gazeteci Mehmet Baransu, haberedikkat.com okurları için yazdı. AK Parti'nin yarın yapılacak kongresini mercek altına alan Baransu; kongreyle partinin 2023 yılının kadrolarını oluşturmayı hedeflediğini ve söz konusu planı değiştirebilecek tek faktörün Cumhurbaşkanı Abdullah Gül olduğunu belirtti.
 
AK Parti, 4. Olağan Büyük Kongresi'ne hazırlanıyor. Ankara Spor Salonu'nda gerçekleştirilecek kongre; aslında parti açısından olağanüstü görüntüye sahip. Kongre için hazırlanan reklamlarda da bunu görmek mümkün. “Büyük millet, büyük güç, hedef 2023” sloganıyla parti, 2023 kadrosunu oluşturmaya çalışıyor.
 
Tüzükteki üç dönem şartı, partinin yeni vizyonla yeni ellere teslim edileceğini gösteriyor. Parti bu kongreyle yenilenecek. Tüzükteki üç dönem şartı, yaklaşık 220 kişiyi siyaseten Ankara’dan koparacak. Bu isimlerin bazıları siyasi hayatlarına nokta koyarken, kimileri farklı illerde, farklı alanlarda görev yapacak.
 
Kongreyi olağanüstü duruma getiren neden partinin yeni ellere teslim edilecek olması. 
 
Günlerdir Başbakan Tayyip Erdoğan’ın kongrede vereceği mesajlar, parti organlarında nasıl bir değişiklik yapacağı konuşuluyor. Bu konu yarın dikkatle takip edilecek. Yalçın Akdoğan ve Ömer Çelik çizgisinin partiye hakimiyeti,Erdoğan’ı nasıl yönlendirdikleri de ayrı bir tartışma konusu olarak gündemimizin içinde yer alacak gibi.
 
AK Parti Ankara Milletvekili ve Başbakanlık Başdanışmanı Doç. Dr. Yalçın Akdoğan’ın Yeni Şafak’tan Abdulkadir Selvi’ye söyledikleri bu bağlamda önemli. Akdoğan’ın "Kongrede AK Parti, 2023 Siyaset Vizyonu'nu ortaya koyarak, nasıl bir gelecek öngördüğünü ve nasıl bir siyasal tasavvurla yeni döneme hazırlandığını gösterecek"sözü de yaşanacaklara, önümüzdeki sürece kapı aralayacak gibi.
 
Kongreyle ilgili kim nasıl bir yorum yapar bilemem ama görebildiğim manzara Akdoğan-Çelik çevresinin partinin bundan sonraki yol haritasında etkili olmak için güçlerini ortaya koyacakları yönünde. Bunun da büyük bir oranda gerçekleştiğini düşünüyorum. Tüm hesaplar, Erdoğan’ın köşke çıkması üzerine kuruluyor. Başkanlık tartışmaları şimdilik dondurulsa da aynı ekip tarafından kısa bir süre sonra tekrar gündeme getirilecek gibi.
 
Her iki durum için de Ankara’da yoğun bir mesai harcanıyor. Listeler, yol haritaları, tüm seçenekler masaya yatırılarak planlanıyor. Bu ekip, devlet kadrolarında ve partinin oluşturulacak yeni yapısında, yine söz sahibi olmaya çalışacaklar.
 
Her ne kadar bu denklemi, çizilen yol haritasını, kimsenin bozamayacağı düşünülse de; aynı ekip, Cumhurbaşkanı Abdullah Gül’ü ayrı bir noktaya koyuyor. Bu denklemi bozacak tek faktörün Gül olduğunu düşünüyorlar. Köşk, Abdullah Gül bu bağlamda önemli bir yer tutuyor.
 
Şimdilik bu kadarla yetinerek, Ankara’da oluşturulmak istenen 2023 kadrosu ve yol haritasına Gül’ün etkisini öğrenebilmek için sabahı, kongrede verilecek mesajları beklemek gerekli. Kağıt üzerinde yapılan hesapların, siyasette tutmadığına çokça şahit olan Ankara’da, neler olduğunu ve olacağını öğrenmek için 12 saate ihtiyacımız var. Bekleyip göreceğiz.