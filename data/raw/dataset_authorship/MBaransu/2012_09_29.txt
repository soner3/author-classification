Aslında Her Şey Bir Faksla Başladı!

Habere Dikkat yazarı, Mehmet Baransu, Balyoz darbe planında düğmeye nasıl basıldığını anlatan çok ses getirecek bir yazı kaleme aldı.


2003 yılında 1. Ordu Komutanı olarak İstanbul’da görev yapan Org. Çetin Doğan’ın Nazilerin Almanya’da iktidara nasıl yürüdüğünün anlatıldığı 4 sayfalık bir faks çektiğini belirten Baransu, üstelik bu faksın 1. Ordu Komutanlığı’nın özel kalemine ait numaradan çekildiğini de belirtti.Faksta yer alan ilginç ifadelere de yer veren Baransu en can alıcı ifadelere dikkat çekti: "İki numaralı Nazi lideri Göring, savaş suçlusu olarak yargılanacağını anlayınca şöyle der: ‘Biz, halka gerçeği söylemiştik. Sadece iktidara gelene kadar demokratik yollara başvuracaktık..." 

İşte Mehmet Baransu’nun Balyoz Eylem Planı sürecini 2003’ten günümüze kadar ayrıntılı ve çok çarpıcı şekilde ele aldığı yazısı;
 

Balyoz aslında bir faksla başladı!

Balyoz darbe planının mahkeme tarafından karara bağlanmasının ardından medyanın bir bölümü “karalar” bağlamaya başladı. Darbeciler ve cuntacılarla ortaklıkları gün gün belgelerle ortaya çıkan bu grup hakkında aslında söylenecek ve yazılacak çok şey var. Şimdilik söylenecekleri ve yazılacakları bir kenara bırakıyorum. 28 Şubat soruşturmasının kendilerine uzamasını bekliyorum.

Bugün sizlere kamuoyunun pek de bilmediği Balyoz darbe planında düğmeye nasıl basıldığını paylaşayım.

2003 yılı 30 Ağustos’unda emekli olan Org. Çetin Doğan, icraatları ile çok konuşulmuş, çok tartışılmıştı. 28 Şubat sürecinin beyin takımındaydı. EMASYA protokolünün de mimarıydı.

AK Parti’nin 3 Kasım seçimlerini kazandığı 2002 yılında 1. Ordu Komutanı olarak İstanbul’da görev yapıyordu. AK Parti’nin tek başına seçimi kazanmasıyla da birlikleri uyaran, başörtüsü yasağında herhangi bir değişiklik olmadığını bildiren emirler yayınladı. İşte o günlerde Çetin Doğan, 1. Ordu Komutanlığı’na bağlı birliklere Almanya tarihini anlatan ilginç bir faks gönderdi.

Faksta, askeri birliklere Naziler’in iktidara nasıl yürüdükleri anlatılıyordu. Faksın
içeriği ise AK Parti’nin iktidara geliş dönemine göndermelerle doluydu. Üstelik, bu iş için 1.
Ordu Komutanlığı’nın özel kalemine ait faks kullanılmıştı. İmzalı, çıktılı, numaralı, saatli bir
belgeydi bu. Balyoz belgeleri arasında işte bu faksta vardı.

Faks, "Almanya’da 932 Seçimleri" başlığıyla başlıyordu. Birinci Ordu Komutanlığı Özel Kalem Müdürlüğü’nün "0216 343 .. .." (numara bizde saklı) no’lu cihazından gönderilen faks tam dört sayfaydı. 15 Ocak 2003 tarihinde, saat 14:43’te, Donanma Komutanlığı İstihbarat Başkanlığı’na çekilmişti. İstihbarat başkanlığının yanı sıra diğer birliklere de aynı faks gönderilmişti.

Faksta aynen şu cümleler yer almıştı:

"İki numaralı Nazi lideri Göring, savaş suçlusu olarak yargılanacağını anlayınca şöyle der: ‘Biz, halka gerçeği söylemiştik. Sadece iktidara gelene kadar demokratik yollara başvuracaktık..."

Bu cümlelerle başlayan faks, okuyanları 70 yıl öncesini hatırlamaya davet ediyordu. Söz konusu olan, o günlerin büyük bir ekonomik ve siyasi kriz yaşayan, enflasyon oranı ve işsizlik sayısı tavana vuran (6 milyon) Almanya’sıydı.

Tabii daha ilk satırlarda Türkiye’yle benzerlik dikkati çekiyordu. Adı belirtilmese de Recep Tayyip Erdoğan’a atfedilen "demokrasi bir araçtır" sözlerini hatırlıyordu Çetin Doğan birliklerine.

Krizin olduğu ülke de aslında tanıdıktı; sanki Türkiye’yi anlatıyordu! Çünkü; tıpkı Almanya’da olduğu gibi 3 Kasım seçimi kriz ortamında yapılmıştı. 2001 Kasım ve 2002 Şubat krizlerini yaşanmış, işsizlik, hayat pahalılığı ve devalüasyon tavan yapmıştı tam da seçimler öncesinde.

Tekrar faksa dönelim ve Çetin Doğan’ın neler yazdığını hep birlikte okuyalım:

"Siyasal partiler sorunlara çözüm bulamıyor, sadece birbirleriyle boğuşuyordu. Halkta partilere ve siyasetçilere karşı tam bir güvensizlik hatta nefret egemendi. Dış politikada, bütün

ülkelerin Almanya’ya komplo kurduğu, ülkeyi parçalamak istediği inancının yaygınlaşması, en aşırı milliyetçi (şoven) duyguları harekete geçirirken sanat ve kültür dünyası ile ilgili haberler, basının bir bölümünde sefahat, çıplaklık, ahlaksızlık, azgınlık olarak işleniyor, işsiz ve yoksul kesimlerle tutucular kışkırtılıyordu."

Tam böylesi kaotik bir ortamda, yeni bir parti, ‘Nasyonal Sosyalist Alman İşçi Partisi’nin kurulduğunu söylüyordu faks. Önce adı sanı duyulmayan partinin başında Adolf Hitler vardı. Adı bir darbe olayına karışınca, birkaç aylığına hapsedildi. Hapisten çıktığında Hitler, herkese "Ben artık değiştim." diyordu.

Fakstan devam edelim: “1920’li yıllar boyunca Naziler ciddi bir varlık gösteremeseler de her seçimde oyları düzenli bir biçimde artıyordu. Almanya’da koalisyonlar dönemiydi. İktidarlar güçsüzdü. Parti liderleri seçimlerde ‘iki anahtar’ vaat ediyorlardı. Varoşlar mutsuzdu ve Naziler buralardan oy alıyordu. Hazin olan bir başka şey ise ‘Sol’un durumuydu. Sol’da iki ana parti vardı. İrili ufaklı onlarca sol parti kurulmuştu: ‘Ufak olsun, benim olsun’ düşüncesi ile başkaları ile değil işbirliği, görüşmeyi bile kabul etmiyorlardı. Bir kısmı da demokrasi adına Naziler’le işbirliği yapıyordu."

Faksın anlattığına göre, daha sonra birbiri ardına iki seçim yapıldı. Ancak her ikisinde de Naziler güçlenerek çıktılar. Oy oranları yüzde 37.4’e ulaşmıştı. Sol ise "Demokratik sol, sol demokrasi, sosyal demokrasi, sosyalist demokrasi" gibi kavramlar üzerinde tartışmakla meşguldü. Böylesi bir ortamda gidilen seçimlerin büyük partisi yine Naziler’di. Bir başka küçük sağ partinin desteği ile iktidara geldiler.

Faks, kamuoyunun bu gelişe şu düşüncelerle hazırlandığını söylüyordu: "Madem demokrasi var, seçmen iradesine saygı göstermek gerekir. Bir kere de bu partiye bir şans verelim. Adam zaten değiştiğini söylüyor. Hem bu ülkede yasalar var, kurumlar var, hele hele ordu var."

Ancak işler hiç de söylendiği gibi gitmedi faksa göre. Naziler, hükümete üç bakanla girdiler ve kısa bir süre sonra, Alman parlamento binası Reichstag’ı yakarak darbe yaptılar. Birkaç gün içerisinde tüm hak ve özgürlükler kaldırıldı, kaçarken vurulmamış, yurtdışına kaçamamış bütün parti liderleri, solcular, liberaller, azınlıklar "milli örf ve âdetlere uymayan" İnsanlar yok edildi. Sonrası ise bilinen hikâye; Naziler tüm ülkeyi ele geçirdi.

Naziler’in ikinci adamı Göring yıllar sonra yargılandığı Nürnberg Savaş Suçları Mahkemesi’nde Amerikalı başsavcının suçlamalarını cevaplandırdı: "Biz halka gerçeği söylemiştik, sadece iktidara gelene kadar demokratik yollar başvuracağınızı açıklamıştık. Halk bizi bilerek seçti, bizi istedi. Bizi yargılayamazsınız!"

Faks tüm bu anlatılanlardan sonra,“İşte böyle. Fakat bu anlatılanların Türkiye veya bizim ülkemizle herhangi bir ilgisi, ilişkisi olabilir mi ki!..” sözleriyle bitiyordu.

İşte bu faksla düğmeye basmıştı Çetin Doğan. Birinci Ordu Komutanlığı’na bağlı tüm birliklere gönderilen faksla, AK Parti iktidarı hedefe konmuş, Balyoz darbe planına giden süreçteki hazırlıklar da başlatılmıştı. 