İşine Bak

Kamuoyu son günlerde özel yetkili mahkemelerle ilgili Başbakanlıkta hazırlanan bir düzenlemeyi tartışıyor. Yapılacak düzenlemeyle Türkiye’nin tarihi ve siyasi davalarının yönünün değiştirilmeye çalıştırıldığı konuşuluyor. 

Başta Ergenekon ve Balyoz davaları olmak üzere, 28 Şubat süreciyle ilgili devam eden soruşturmada, iktidarın, “kendilerine karşı eylem ve fiillerde bulunan” isimlere “zeytin” dalı uzatmaya çalıştığı, Başkanlık yolunda yeni ortaklıklar kurmak istediği iddia ediliyor. 

Ankara’da uzun bir süredir konuşulan konulardan biri bu. Artık konuşulmaktan öte, çalışmalar için düğmeye de basılmış durumda. Merak edilen konu ise yapılacak düzenlemenin içeriğinin ne olacağı ve önümüzdeki süreçte Türkiye’nin nasıl şekilleneceği. 

SİLİVRİDE MUTLULUK HAVASI

Konuyla ilgili hükümet kanadından düzenlemeye ilişkin ilk sinyaller verildi. Başbakan Yardımcısı
Bekir Bozdağ, yaptığı açıklamayla düğmeye basıldığını ve çalışmaların başlatıldığını açıkladı. İçerik konusuna ise girmedi. Başbakan Recep Tayyip Erdoğan ve hükümet üyelerinden bazı isimler de konuyla ilgili açıklamalar yaptılar. 

Ağızlardan çıkan her kelime, Silivri’de mutluluk havası oluşturdu. Beklentileri yükseltmeye başladı. Öyle ki, sanıkların avukatları artık davalara girmeye gerek olmadığını, müvekkillerinin tahliye olacaklarını sosyal medyadan takipçileriyle paylaşmakta bir sakınca görmediler. 

HANGİ DEĞİŞİKLİKLER YAPILACAK?

Bugün sizlerle AK Parti’nin neden böyle bir değişikliğe ihtiyaç duyduğunu paylaşacağım. Düzenlenenin içeriğe ise fazla girmeyeceğim. Çünkü; gazetelerde düzenlemeye ilişkin bazı bilgileri bugün okuyacaksınız. 

Eğer son anda bir değişiklik olmaz ise yapılması planlanan değişiklik şöyle: Çıkar amaçlı kurulan örgütler, uyuşturucu ve anayasal düzene karşı işlenen suçlar, özel yetkili mahkemelerin kapsamından çıkarılacak. 81 ildeki normal mahkemeler artık bu suçlara bakacak. Terör ve casusluk gibi suçlar ise bugünkü uygulamayla özel yetkili mahkemelerin görev alanında kalacak. 

Düzenlemede en dikkat çeken bölüm ise; kamu görevlilerinin yargılanmasıyla ilgili izin şartı. Tıpkı MİT yasasında olduğu gibi, örgütlü suçlarda kamu görevlilerinin isminin geçmesi durumunda yargılanmalarının izne tabi olacak olması. Yani, sivil bürokratlar, askerler, belediye yetkililerinin çıkar amaçlı örgüt kurmaları, dolandırıcılık yapmaları, yolsuzluğa bulaşmaları organize bir suç olma kapsamından çıkarılıp, yargılanmaları Başbakanlığın ya da ilgili valinin iznine bağlanacak. 

Üzerinde durmak istediğim konu da değişiklikte öngörülen bu bölüm. 

28 şubat soruşturması başta olmak üzere, Uludere katliamı, bu değişikliğin meclisten geçmesi durumunda artık izne tabi. Uludere’deki gerçeğin ortaya çıkması da bu şekilde önlenmiş olacak. Tıpkı Hrant Dink’in katledilmesi davasında olduğu gibi… Hatırlarsanız katliamda ihmali ve kusuru bulunan, hatta sorumlu olan bazı kamu görevlilerinin yargılanmasına, soruşturulmasına izin verilmemiş, dosyanın bu ayağı “ustaca” kapatılmıştı. 

Peki, AK Parti böyle bir düzenlemeye neden ihtiyaç duydu?

Kilit soru aslında neden ihtiyaç duyduğu. Darbelerle, darbecilerle mücadele ettiğini söyleyen AK Parti’nin ayağına niçin kurşun sıktığı?

Lafı fazla uzatmadan bu soruların cevabını vereyim. 

AK Parti aslında bu düzenlemeyle kendisi, bürokratları ve belediyeleri hakkında çıkabilecek yolsuzluk soruşturmalarının önünü kesmeyi amaçlıyor. Yolsuzluk yapmak için çıkar amaçlı suç örgütü kuran kişiler, özel yetkili mahkemelerin elinden kurtarılıyor. Dosyaların kapatılması hedefleniyor. İzne tabi şartıyla da “ustalık” döneminde, eski icraatlar ve olası yeni icraatlar“ustaca” bir manevrayla kapatılmak isteniyor. 

Aslında AK Parti’nin bu değişikliği neden istediğinin cevabı birkaç gün önce 3. Yargı Paketiyle ilgili yapılan komisyon çalışmalarında da verilmişti. Ses kayıtlarının internete düşüp, aleniyet kazanmasına rağmen bunları yayınlayan gazeteciler hakkında beş yıllık hapis cezası istenmesi, bu tasarının da son anda AK Partili vekiller tarafından pakete eklenmesi, hükümetin ve partinin bazı icraatlarından korktuklarını ortaya koyuyordu. 

Bazı sorunlu ihaleler başta olmak üzere yapılan yolsuzluklar, usulsüzlükler, işlenen cinayetler ve bu cinayetlerdeki sorumluluklar “toplumsal barış” adı altında yapılan bu düzenlemeyle kapatılmaya çalışılsa da “gerçekler bir gün ortaya çıkacak.” 

Ve o gerçekleri de hakkı yenen “yetimler” öyle ya da böyle yargı önüne çıkaracak. Kimin kimle, ne amaç için, ne ortaklık kurduğuna bakmadan. 

“Memleket senin neyine, sen işine bak usta” diyerek.