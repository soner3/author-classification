Kodumu Oturtan Paşaydı

Genelkurmay eski Başkanı Yaşar Büyükanıt, TBMM Darbe ve Muhtıraları Araştırma Komisyonu'na önceki gün Dolmabahçe'de bilgi verdi. Büyükanıt'a komisyon üyeleri 27 Nisan e-bildirisini sordu.

Paşa bu soruya ''O bildiri muhtıra değildi. Laiklik hassasiyetini ortaya koyan bir metindi'' diyerek cevap verdi. Bununla da yetinmedi. Başbakan Erdoğan’ı da şahit gösterdi. Başbakan da muhtıra olmadığını teyit etmişti.

Doğrusu bir paşanın kısa denilecek bir zaman diliminde bu duruma düşmesine ne denir, bilemiyorum. Bilemiyorum çünkü; daha düne kadar azılı Kemalist ve laiklerin, cuntacıların “27 Nisan hükümete verilmiş bir muhtıradır” sözlerini Büyükanıt tekzip etme ihtiyacı hissetmemişti. Genelkurmay Başkanlığı dönemi ve sonrasında her konuya açıklama yapma ihtiyacı hisseden kişi, 27 Nisan muhtıradır sözlerine karşı yıllarca sessiz kalmayı tercih etti. Ta ki, Ergenekon ve Balyoz operasyonlarında muvazzaf askerler tutuklanana kadar.
İşte o günlerde Büyükanıt, iç dünyasında endişe duymaya başladı. Sıranın kendisine geleceği korkusunu yaşıyordu. “27 Nisan muhtıra değildir” sözü de işte o günlerde ağzından sıkça çıkmaya başladı. “Kodumu oturtan paşa”, başka bir noktaya kaymıştı.

Bugünlerde hükümet, evrakta sahtecilik yapanlar başta olmak üzere, hırsızları, şikecileri bir bir aklamak için mecliste var gücüyle çalışıp, yasalar çıkartıyor. Darbe ve darbecilerle mücadele ise artık hükümetin birincil önceliği olmaktan çıkmış durumda. Büyükanıt Başbakanı, Başbakan Büyükanıt’ı şahit gösterme noktasına geldi.

Yaşar Paşa’nın bu çaresizliğini görünce 2006-2008 yılları arasında Genelkurmay Başkanı olarak yaptıkları ve söyledikleri aklıma geldi. Her tarafı bir darbe planı olan “Türkiye’yi Biçimlendirme Planı’nı, Lahika’yı” hatırladım. Ne yok ti ki planda? Medyayı kullanmaktan, gündemi belirlemeye, muhaliflerin yıpratılması için belgelerin hazırlanmasına, şifreli xxx kodlara, güneydoğu da halkın rahatsız edilmesine, çizgi film hazırlanmasından, aktör yetiştirmeye, kitap basmaya, anayasa yapmaya genelkurmayın alanına girmeyen binlerce konu ve her konu için ayrı ayrı planlar.

Bu planı ve ayrıntılarını 20 Haziran 2008 günü Taraf’ta yayımlamıştım ve kamuoyu deyim yerindeyse ayağa kalkmış, Yaşar Büyükanıt’tan açıklama beklemişlerdi. Açıklama gecikmedi; haber yalanlanmadı. Azılı Kemalist ve laikler haberin yalanlanmasını beklerken, Genelkurmay “Komuta katınca onaylanmış böyle bir plan yoktur” dedi.

Bu cevap kamuoyunun bir bölümünü tatmin etmedi. Genelkurmay eleştirilmeye, komuta katı dışında hazırlanmış bir plan mı var soruları Yaşar Paşa’ya yöneltildi. Kamuoyunun bu baskısına dayanamayan Büyükanıt, sekiz gün sonra “böyle bir plan yok” demek zorunda kaldı.

Başbakanla anlaşıp bugünlerde 27 Nisan ve benzeri suçlardan kurtulan Büyükanıt, hazırlattığı bu plandan kurtulacağını düşünüyorsa yanılıyor. Neden mi?

Bu haberden bir buçuk yıl sonra 17 Kasım 2009 tarihinde Taraf’ta başka bir haber yapmış, Lahika haberinden sonra Genelkurmay’da yaşananların yazılı dökümlerini yayımlamıştım. Dönemin Genelkurmay 2. Başkanı Orgeneral Ergin Saygun, Lahika’nın yayımlanmasının hemen ardından, konuyla ilgili hukukçulardan görüş istemiş, gelen görüşte bu planın bir darbe planı, zaman aşımının da 30 yıl olduğu kendilerine hatırlatılmış, belgelerin hemen, derhal imha edilmesi tavsiyesinde bulunulmuştu.

Yani anlayacağınız, bugün AK Parti darbecilerin kimileriyle anlaşma yapıp, olayların üstünü örtmesine rağmen, zaman aşımı bu planlarda 30 yıl ve Büyükanıt er ya da geç bu yaptığının hesabını yargı önünde verecek.

Kudretli paşamızın iki yıllık süreç içinde hukuk dışına çıktığı olay o kadar fazla ki sadece Lahika örneği yargılanması için yeterli. Dağlıca, Kontgerilla örgütlenmesine gönderdiği yazılı metni yazmamın ardından, Kıbrıs resepsiyonunda gazetecilerin kendisine haberimi hatırlatması ve olayı inkar edememesi gibi onlarca konu ve ayrıntısı yazılabilir.

Büyükanıt’ın korku dağlarını görüp, yaptıklarını bugün inkar eder noktaya gelmesi kendisi adına “üzüntü” verici bir durum. Yaşadığı bu korku kendisine yeter ama ben “yetmez” diyenlerdenim. Çünkü bir asker ölürken bile onuruyla, ayakta, dimdik, eğilmeden, bükülmeden ölmeli ve ölmeyi bilmeli. Yaptığının hesabı her ne olursa olsun.

Bu ülkede umarım bir gün Yaşar Büyükanıt’ı yargılayacak, gerçekten sessizlerin sesi bir parti çıkar. Sözde değil, özde demokrat bir parti.