Bu Yolda Her Şey Mübah!

 Türkiye’de siyaset her geçen gün tıkanmışlığa doğru sürükleniyor. Dokuz yıldır iktidarda bulunan AK Parti’nin siyaseten kronik hale gelmiş bazı sorunlara çözüm bulamaması, kendisini var eden değerler ve siyasetle yol ayrımına gitmesi, bu tıkanmışlığı farklı bir noktaya sürüklemiş durumda. 

Türkiye son altı aydır siyaseten farklı arayışlara da girmiş durumda. Bu kez arayışı yapan ne CHP, ne MHP ne de iktidarın karşısındaki siyasi oluşumlar. Arayış bizatihi iktidarın içerisinden ve çevresinden geliyor.

Alternatifsizlikten, alternatif ürütme çözümleri için kimi zaman Ankara’da kimi zaman İstanbul’da kimi zaman da Kayseri’de toplantılar yapılıyor.

Aslında toplumun hiç de küçümsenmeyecek bir bölümünün farklı arayışlara girmesi, AK Parti’yle arasında derin bir kırılma yaşamasının nedeni, bizatihi AK Parti’nin son altı ay içinde yapmış olduğu icraatlara dayanıyor.

ŞİKEYLE BAŞLADI

Hatırlanacağı gibi önce şikecileri aklayan yasa alelacele Meclis’ten geçirilmişti. Sonra MİT mensuplarının özel yetkili savcılarca ifadeye çağrılmasıyla birlikte yaşanan süreç ve hemen ardından bir gecede değiştirilen MİT yasası, AK Parti’yle bazı seçmenleri arasında yol ayrımına neden oldu.

Şike soruşturmasında alınan tavır, Yıldırım Demirören’in Türkiye Futbol Federasyonu koltuğuna Başbakan Tayyip Erdoğan tarafından oturtulması, kirliliğin kirli ellerce temizlenmeye çalışılması ise kırılmayı derinleştirdi. Başbakan Erdoğan, Fenerbahçesini kurtarmak için girişim üstüne girişim yapmış, tüm bu girişimler, öteki taraftarlarla AK Parti arasında çatlağa neden olduğu gibi bu çatlak her geçen gün büyümüştü. Erdoğan’ın “kişiler ve kurumları ayırmak gerekiyor, yöneticinin işlediği bir suçtan dolayı kulübe ceza vermek, milyonlarca taraftarı üzüyor” sözleri ise hakkı yenen ve üzülen diğer takım taraftarlarıyla çatlağın net bir şekilde ortaya çıkmasını sağladı.

ASIL KIRILMA ULUDERE

Asıl kırılma ise Uludere katliamı sonrasında yaşananlar oldu. İktidarın olayı kapatmak için zamana yayması, altı ayda istihbaratın hangi kurumdan geldiğini açıklayamaması, sorumlular hakkında idari soruşturma bile açamaması ise Kürt seçmeni başta olmak üzere seçmenleriyle arasındaki kırılmayı netleştirdi.

AK PARTİ’NİN 11 EYLÜLÜ

Erdoğan’ın Aydın Doğan’la kurdele kesmesinin ardından, bir yurtdışı gezisi sonrası havalimanında söylediği sözler ise son kırılmalardan biri olmuştu. AK Parti’yi bugünlere getiren muhafazakar kesim için şok, o basın toplantısında Erdoğan’ın 28 Şubat soruşturmasının 4. Dalgasının ardından söyledikleriydi. “Bu dalgalar, dalga dalga ülkeyi boğuyor” cümlesi, AK Parti’nin 11 Eylül’üydü. Medya fark etmese de Erdoğan’ın bu sözleri seçmenleri arasında dalga dalga yayılmaya başladı. Başkanlık yolunda Erdoğan’ın, darbeciler ve onların destekçileriyle anlaştığı, arkasına medya rüzgarı almak istediği, muhafazakar kesimde artık konuşulan tek konuydu.

Milliyet ve Vatan gazetelerinin “yandaş” sayılabilecek isimlere verilmesi, başına Akif Beki gibi tartışmalı bir ismin getirilmesi de bu fotoğrafı tamamlayan bir diğer unsur oldu.

SON DARBE CMK 250

Erdoğan’ı siyaseten bu günlere getiren en önemli soruşturmaların yapıldığı CMK 250 mahkemeleriyle ilgili yapılması planlanan değişiklik, 3. Yargı Paketi’nde başta basın özgürlüğü olmak üzere getirilmesi düşünülen hapis ve sansür maddeleri ise muhafazakar kesim için son darbe oldu. Parti, çatırdıyor, art arda kırılmalar yaşanıyordu. AK Parti ise kırılmalara aldırış etmeden, darbe üstüne darbe yapıyor, ustalık dönemi, Erdoğan’la Mehmet Tezkan’ı, Erdoğan’la Ertuğrul Özkök’ü, Eroğan’la Sözcü- Cumhuriyet gazeteleri ve diğerlerini aynı noktada buluşturuyordu.

MUHAFAZAKARLAR YENİ ARAYIŞTA

Ve bu savrulmalar, yol ayrımları da muhafazakar kesimde yeni arayışlara hız verilmesine neden oldu.

Anayasa mahkemesinin Cumhurbaşkanlığı seçimiyle ilgili vereceği karar ise Türkiye’nin önündeki 10 yılı netleştirecek bir fotoğraf verebilir. Erdoğan ve taraftarları Anayasa Mahkemesi’nden istedikleri gibi bir kararın çıkması durumunda 2024’e kadar ülkeyi tek başına yöneteceklerini düşünüyorlar. Başkanlık tartışmaları, kendi ayağına kurşun sıkacak açıklamalar ve icraatların bir nedeni de bu.

Parlamenter Demokrasi modeli AK Parti’nin, daha doğrusu Tayyip Erdoğan’ın literatüründen çıkalı çok oldu. Başkanlık sistemi onlar için artık bir ölüm kalım savaşı. Ve bu savaşta da her türlü mücadeleyi yapmak kendileri açısından mubah. Unuttukları bir nokta var ki demokrasi yolunda her tür yolu mubah görenler bugüne kadar hep kaybettiler. 
