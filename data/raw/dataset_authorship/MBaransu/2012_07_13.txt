Ders Alınsaydı Tarih Tekerrür Eder Miydi Sayın Başbakan?

Marmara bölgesinde özellikle İstanbul’da 2009’un dokuz Eylül’ünde yaşanan sel felaketini hepimiz hatırlıyoruz sanırım. 

40’ın üzerinde insanın canına mal olan sel felaketi. 

Tırların sürüklendiği, insanların otobüs ve araçlarının üzerine çıkıp canlarını kurtarmaya çalıştığı sel felaketi.

Kapısı açılmadığı için servis aracının içinde hayatların kaybedildiği sel felaketi… 
Mağazalardan selin alıp götürdüğü eşyaların yağmalandığı sel felaketi…
Otobanların denize dönüştüğü sel felaketi…
Sanırım o görüntüler hepimizin hafızasında.

Bugünlerde Samsun’da yaşanan sel felaketi haberlerini okuyunca aklıma nedense 2009 yılındaki sahneler geliyor.

Bir de siyasilerin bu felaketin ardından yaptıkları açıklamalar. 
Neler denmemişti ki…
Öncelikle “takdiri ilahi” dendi…
Evet, yaşananlar takdiri ilahiydi ama hiç mi bizlerin, yetkililerin kabahati yoktu…
Sonra…

Ülkenin Başbakanı kameralar karşısına geçip açıklamalar yaptı.
“Atalarımız derenin intikamı ağır olur derler” dedi. 
Islah çalışması yapacağız, imara uygun davranacağız dedi..
Biz üzerimize düşen görevi yapacağız dedi…
İmara ters yapılara izin vermeyeceğiz dedi…
İşin adını koymaktan bahsetti…

“Dere yataklarından, ister tır garajı, ister konut, süratle kaldırmamız gerekiyor. Biz adımımızı atacağız” dedi. 
“Dere yataklarındaki ne tür olursa olsun, bütün yerleşimleri bizim süratle kaldırmamız lazım. Biz, gerek valilik gerekse belediye olarak bu konuda adımımızı atacağız. Yarın çalışmalara başlayacağız” dedi…
Uzatmayalım…

O gün Başbakan Recep Tayyip Erdoğan kameralar karşısında çok şey “dedi.”
Bir gün sonra ise bu kez kameralar karşısına İstanbul’u yöneten Büyükşehir Belediye Başkanı Kadir Topbaş çıktı. 
O da…
“Maalesef dere yataklarını inşaatlarla doldurmuşuz. Bunlara geçmişte nasıl imar izni verilmiş, nasıl tapu verilmiş anlamak mümkün değil" dedi. 
Dere yataklarına imar izni kendi döneminde verilmemiş gibi geçmiş yönetimleri, belediyeleri ve özellikle CHP’yi eleştirdi. 

Suçluyu bulmuştu. Suçlu kendisi dışındaki geçmiş yönetim ve CHP’ydi. 
Kendi verdiği izin kamuoyuyla belgesiyle paylaşılınca nedense susmayı tercih etti. 
Bunları niye mi yazdım….
Samsun’daki sel felaketinin ardından yapılan açıklamaları görünce ne kadar da tanıdık cümleler diye aklımdan geçirdim. 

Bundan üç yıl önce “imara uygun davranacağız, çalışmalara hemen başlayacağız, çok can yakılacak, imara ter yapılara izin vermeyeceğiz, çalışmalara ve yıkımlara yarından itibaren başlanacak” diye sözler verilmişti. 

Ama gelin görün ki aynı iktidar Samsun’da dere yatağına TOKİ konutlarını yapmış, “derenin intikamı acı olmuştu.”

Birileri yine eski belediyeleri, başkalarını suçlar mı bilemem ama şapkayı önümüze koyup bir kez daha düşünmemiz gerekmez mi?

Düşünürken, binaları kutsadığımız kadar, insan hayatının TOKİ’den, binadan, sorumlulardan daha önemli olduğu da aklımıza gelir mi? 

İki evladını selden kurtarmak için feryat eden annenin görüntüsünü de düşünür müyüz?
Sözü fazla uzatmadan şunu söyleyip, kenara çekileyim.

Atalarımızın ve dahi Başbakan Recep Tayyip Erdoğan’ın çok sevdiği Mehmet Akif Ersoy’un güzel bir sözü var; “Tarih tekerrürden ibaret derler, Hiç ders alınsaydı tekerrür eder miydi tarih?” 
2009’da ders alınsaydı, Samsun’da bu felaketler yaşanır mıydı?

Sizce?