Çekirge, Yükselmek İçin Ne Yaptın?

Yazarlarımızdan Mehmet Baransu 28 Şubat sürecinde askerle ilişkileri en fazla tartışılan gazeteci Fatih Çekirge'yi sert bir dille eleştirdi.Çekirge'nin "Darbecilerle işbirliği yaptığımın belgesi elinde olan varsa ortaya çıkarsın" dediğini belirterek "Allah’a ahdım olsun o belgeyi (Ses kayıtlarını da) bulup ortaya çıkaracağım" dedi.

İşte o yazı: 

Çekirge, kaç masumun ırzına geçtin?

Meclis Darbeleri Araştırma Komisyonu şu sıralar medya patronlarını ve bazı gazetecileri dinliyor.
Kendilerine sorular sorup, 28 Şubat’ın karanlık koridorlarını aydınlatmaya çalışıyor.

Komisyona gidip dinlenenlerle ilgili aslında yazılacak, söylenecek o kadar şey var ki. İzninizle, genel bir değerlendirme yapmak yerine 28 Şubat sürecinde askerle ilişkileri en fazla tartışılan gazetecilerden Fatih Çekirge’nin mecliste verdiği ifadesinin benim açımdan en dikkat çeken bir bölümünü değerlendireyim.

Çekirge, komisyonda talimatla haber yapmadığını belirtip, “Genç ve hırslıydım. Amacım haber atlatmak ve yükselmekti. İki çocuğum var, onların geleceğine dair en ufak bir leke taşımıyorum”dedi.

Çekirge’nin bu cümlesi üzerine oturup saatlerce düşündüm. Başörtüsü taktığı için okulundan
atılan öğrencileri, atılmakla kalmayıp başörtüsüne uzanmış kirli ellerin gencecik kızları saçlarından tutup yerlerde sürüklemesini, evinde Kuranı Kerim bulunduğu için ordudan atılan binlerce subayı, kapının önüne konup, dilencilik yapmak zorunda bırakılan binbaşıları ve daha nicelerini düşündüm. İnancından dolayı hapse atılanlar, yıkılan yuvalar, intihar eden insanlar, rakı masalarına meze yapılan inanmışlar. Kendileriyle dalga geçilmesi. İntikam kadehlerinin havaya kaldırılması.

Aklıma Çiğdem’in hikayesi de geldi. Başörtüsünü açmak zorunda kalışı. Kendisini teselli etmek için söylediğim söz; “Takma kafana, derslere gir. Okulunu bitir, sonra yine örtünürsün” demem. Bana verdiği cevap. Aldığım soğuk duş; “Mehmet öyle diyorsun ama başörtümü çıkardığım için, sen bana bakınca kendimi çırılçıplak hissediyorum” cevabı.

Başımdan kaynar suların dökülmesi. Yer yarılsa da içine gireyim serzenişim. Arkadaşımın ne
hissettiğini bilememenin verdiği vicdan azabı. Utanç. Ve koskoca bir karanlık. Başın öne eğilmesi. 

Kelimelerin ve sözlerin tükenişi.

Çekirge’yi dinlerken bu ve buna benzer binlerce olay gözümün önünden bir film şeridi gibi geçti. Ve aklımdan şu cümlesi nedense hiç çıkmadı. “Yükselmek içindi” hepsi. “En ufak bir leke taşımıyorum.”

Şimdi sormak gerekir Çekirge’ye. Kaç masum kızın canına, ırzına geçtiniz yükselmek için? Geride kaç yetim, öksüz bıraktınız? Yükselmek için kaç tecavüze yeltendiniz? Şehvetin doruklarına ulaşmışken, katlettiğiniz canları kadeh masalarınızda meze yaparken hiç pişman oldunuz mu?

“Darbecilerle işbirliği yaptığımın belgesi elinde olan varsa ortaya çıkarsın” demişsiniz Çekirge. Allah’a ahdım olsun o belgeyi (Ses kayıtlarını da) bulup ortaya çıkaracağım. Irzına geçtiğin binlerce masumun hesabını senden ve senin gibilerden soracağım. İktidarla bugün anlaşmanızın sizi kurtardığını düşünüyorsanız, yanılıyorsunuz. Sizin gibi “hırsım” da yok “yükselme” arzum da. Çünkü, namusumu satmaya ne niyetim var ne de çocuklarıma bırakmak istediğim en ufak bir kara leke.

NOT: Haberleri ve yaptıklarıyla başörtülülerin “ırzına” geçen Çekirge’yi, yine bir başörtülü yazar
teknedeki doğum günü partisine davet etmişti. Haberi okuyunca içim sızlamıştı. Şu sıralar kendisi herkese akıl verme telaşında. Doğrusu bu olay hakkında ne düşünüyor, vicdanı rahat mı merak ediyorum? 