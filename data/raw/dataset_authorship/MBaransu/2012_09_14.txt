Allah Aşkına, Neyiniz Düzgün?

 Mehmet Baransu, haberedikkat.com okurları için kaleme aldığı yazısında, dün Afyon'da cephanelik patlaması sonucu 25 askerin şehit olmasını konu aldı.

Yazısında, kendi askerlik günlerine de atıfta bulunan Baransu, denetleme zamanları askerin üzerindeki yükün nasıl ağırlaştığını, uyku uyumadan, yemek yemeden sürekli çalıştırıldıklarını, bu yorgunluğun her an kazaya davetiye çıkardığını belirtti.

 

Allah aşkına neyiniz düzgün?

Afyon'da cephanelikte yaşanan patlamayla 25 genç hayatını kaybetti. Ortaya çıkan ayrıntılar ise bu ülkede ölümün, bizlere ne kadar da yakın olduğunu gösterdi.

İlk gelen bilgiler, Ekim ayında yapılacak denetlemeyle ilgili askerlerin gece gündüz çalıştırıldıklarıydı. Denetleme için depo istiflenecek, elden geçirilecek, kutular nizami bir şekilde dizilecek, denetlemeden tam not alınacak ve komutanın omuzlarına, göğsüne bir yıldız daha takılacaktı.

Ekim ayına da az bir süre kalmıştı. Vakit yok, zaman kısıtlıydı. Binlerce patlayıcı madde nizami bir şekilde dizilmeli, sayıları çıkarılmalı, yıllara göre numaralandırılmalı, ayrı ayrı yerlere konulmalıydı. Cephaneliğin yanı sıra birlikler temizlenmeli, tuvalet, banyo, yatakhaneler, yazıhaneler,bürolar tek tek elden geçirilmeli, en ufak aksilik olmamalıydı.

Denetlemeden olumsuz rapor almak astsubay ve erler için işkence demekti. Komutanların geleceği; yatakların düzenine, tuvaletlerin temizliğine, mühimmat deposundaki kutuların jilet gibi istiflenmesine bağlıydı. Aksi halde erler için psikolojik ve fiziki şiddet kaçınılmazdı.

Birlikteki tüm askerler için denetleme 'seferberlik' anlamına geliyordu. Tuvalet, komutan gelip yalayacak kadar temiz olmalıydı. Kural buydu, ona göre her yer aynı şekilde düzenlenmeliydi. Birkaç saatlik denetlemeden sonra eski düzene dönülebilirdi.

Afyon'da yaşananlar da aynen anlattığım türdendi. Olumsuz not almak istemeyen muvazzaflar, erleri köle gibi çalıştırıyor, 18 günlük asker olanları bile mühimmat deposunda kullanıyorlardı. İşte onlardan ikisi o patlamada yaşamını yitirdiler.

Afyon ve denetleme kelimelerini duyunca, 2008-2009 yıllarında, askerlikte yaşadığım iki denetleme aklıma geldi. Altı aylık askerlik sürecimde komutanların tek konuştuğu kelime 'denetlemeydi.' Altı ayda iki denetleme… Dile kolay.

Dile kolay diyorum, çünkü yaşadıklarımızı, sanırım askerliğini yapanlar en iyi anlayacaktır.

Aylarca ütü, saç, sakal, ayakkabı, tuvalet, koğuş, dolap, pencere temizliği, evrak yazımı, donun atletin üstünde, çorabın hemen yanında tıraş köpüğünün 10 santim yukarıda olması gerektiği gibi bazı kuralların provasını yapardık. Bir de iki sayfalık ezberlenmesi gereken metin vardı. Hadi biz neyse de, okuma yazma bilmeyenlere bunu ezberlettirmek ölüm demekti. Bayrak nedir, Türklük nedir, sancak nedir, laiklik nedir, Atatürkçülük nedir, Kemalizm nedir, silah nedir, halkçılık nedir, cumhuriyetçilik nedir, devletçilik nedir, kapitülasyon nedir, sıralı amirler kimlerdir gibi onlarca ilgisiz konu ezberlenmek zorundaydı. Denetleme esnasında komutan elini bölükteki birinin omzuna dokundurur ve “Söyle oğlum laiklik nedir, Kemalizm nedir?” diye sorabilirdi. Soruya doğru cevap verilmeli, bölük komutanımız dahil generale kadar üstler olumlu not almalıydı. “İyi asker yetiştirdikleri” için göğüslerine, omuzlarına üstün hizmet ödülü, madalyası takılmalıydı.

Beş aylık usta birliğimde, yanılmıyorsam, yüzün üzerinde askere tuvalet ve banyo temizlettirilmiş, bir o kadar da koridorlar elden geçirilmişti. Bürokratik, evrak işleri ise bizlerin üzerindeydi.

İş o kadar abartılıyordu ki, 13 saatin üzerinde çalıştırılan erler, uykusuz halde bir de 8 saat nöbete gönderiliyordu. Altı aylık askerlik süremin yanılmıyorsam iki ayı böyle uykusuz geçmiş, silah elde nöbette kimi zaman uykuya yenik düşmüştük. Birliğe saldırı mı olacakmış, ölecekmişiz, uykuda yakalanıp bir hafta askeri cezaevine mi gönderilecekmişiz, inanın umurumuzda bile olmazdı. Haftalarca uykusuz geçen günlerde, uykuda ölüm bile tatlı geliyordu bize. Uykuya, dinlenmeye o kadar hasrettik.

Ne mi oldu denetlemelerde?

Ütümüz, tıraşımız, dolaplarımız, bölüğümüzün temizliği çok iyiydi ve sorular da iki sayfalık kağıdı ezberleyenlere sorulmuştu da komutanlığımız denetlemeden tam not almıştı. Amiralin, albayın, yarbayın, binbaşının, yüzbaşının göğsüne kaç yıldız takıldı bilmiyorum.

Ergenekon ve darbe soruşturmalarından tutuklananların, "Göğsümüzde şu kadar yıldız var, vatana şu kadar hizmet ettik, bizleri nasıl tutuklarsınız?” serzenişlerini görünce gülüyorum. O göğüslere yıldızların nasıl takıldığını bilerek. Tutuklanan bir Koramiral'le o denetlemelerden birinde, yan yana sandalyede, aynı masada yemek yiyip, konuştuklarını tebessümle hatırlayarak. 45 dakika yanında oturan kişinin 'gazeteci' olduğunu bilmeden, oturduğu masadaki erin kim olduğunu bile merak etmeden yaptığı konuşmaları acı acı hatırlayarak.

Kimse bu soruları soran zevata şu soruyu sormaz. “Vatana o kadar hizmet ettiniz de bu terör 30 yıldır nasıl oldu da bitirilemedi? Neden sizlerden hiç biri terörle mücadelede ön saflarda bulunmadı? Şehit olmadı?” Darbe planlarını ve öteki hukuksuz işleri sormuyorum bile.

Sorulacak o kadar soru var ki.

Tekrar Afyon’a, yaşadığımız acı olaya döneyim.

Cephaneyi 10 günlük askere istiflettirirseniz, terörle mücadele için üç aylık çocukların eline silah verip, dağa, nöbete gönderirseniz, bir de nöbete gönderdiğiniz erleri nöbet öncesi tüm işlerde kullandırıp uykuya hasret bırakırsanız, Afyon ve benzeri çok olay yaşarsınız. Çocukları hayatlarının baharında bir bir ölüme atarsınız.

Sonra da, "Niye bu kadar insan şehit oldu" diye soru sorulduğunda vereceğiniz cevabınız olmaz.

Yok mudur sizlerin eğitimli personeli? Yok mudur mühimmat deposunu istifleyecek yetişmiş bir elamanınız? Önemli midir kutuların jilet gibi olması?

Paşanın eşinin köpeğini gezdirmeye adam bulursunuz ama bu işlere ayıracak vaktiniz yoktur.

Bu ülke gerçekten garip…

Kocatepe gemisi kendi uçaklarımız tarafından vurulur, dönemin komutanı Güven Erkaya yıllar sonra Deniz Kuvvetleri Komutanı olur.

Tankı çaldıran tank komutanlığına atanır.

Uçağımızı düşürürüz, Yunanistan vurdu diye olayı kapatırız. Komutanı terfi ettiririz.

Suriye’de jeti kimin düşürdüğü bulamayız.

Mayını çıkartacak ekibi beklemeden bir üsteğmene elle çıkarması emri veririz, üsteğmen şehit olur, komutanı Yarbaylıktan Albaylığa terfi ettiririz.

Sonra da kendi kendimize sorarız.

"Neden bu kadar insan şehit oldu?" diye.

25 gencin ölümüne neden olan komutanı, yıllar sonra Kara Kuvvetleri Komutanı ya da Genelkurmay Başkanı olarak görürsek şaşırmayacağım artık.

Ben alıştım bu durumlara, sizi bilemem.

Son notum da Sayın Cumhurbaşkanı, Başbakan ve Genelkurmay Başkan'ına; Olayı süratli ve detaylı bir şekilde araştırıp, ortaya çıkaracağınızı beyan etmişsiniz. Uludere soruşturmasına benzemesin de...