Erdoğan, Özkök'ün Yaptığını Yapamadı!

Hilmi Özkök. Emekli Genelkurmay Başkanı. Özkök’ü bugünlerde tekrar hatırlamama neden olan olay dün gazete manşetlerinde yer alan bir fotoğraftı. 


Suriye’nin jetimizi düşürmesinin ardından, Başbakan Recep Tayyip Erdoğan önceki gün henüz uçamayan bir uçağın kokpitine girip medyaya poz verdi. Poz vermekle kalmayıp sert açıklamalar da yaptı. 

Türk Havacılık ve Uzay Sanayi AŞ (TUSAŞ) tarafından geliştirilen ve Türk havacılık tarihinin en önemli isimlerinden Vecihi HÜRKUŞ’un adını taşıyan Türk Başlangıç ve Temel Eğitim Uçağı (Hürkuş), önceki gün düzenlenen törenle hangardan çıkarıldı. Hürkuş’a ilk olarak binen Başbakan Recep Tayyip Erdoğan,“Halkına devlet terörü uygulayanlara ve Türkiye’nin büyüklüğünü test etmeye kalkanlara da hadlerini bildirmekten asla kaçınmayız” dedi.

Erdoğan bunları demesine dedi ama medya ne uçağın uçamadığından bahsetti ne de uçağın geniş açılı fotoğrafını verdi. Dar açıyla çekilen fotoğrafta, güneş gözlükleriyle Başbakan Erdoğan savaş uçağındaymış gibi görünüyordu. Oysa uçak, Kıbrıs’a gönderilen takalardan  farksızdı. 

Aslında gazetelerin fotoğrafı kullanış biçimi İletişim Fakültelerinde okutulacak cinstendi. Tam bir psikolojik operasyonun, görsel sanatının icra ediliş biçimiydi. Medya tam bir rezillik içinde, uçağın geniş açısı vermekten özenle kaçınmış, kokpit resmini tercih etmişti. 

Başbakanın durumu ise en az fotoğrafın kullanış biçimi kadar acı vericiydi. Danışmanları henüz uçamayan bir uçağa kendisini bindirmiş, Suriye’ye mesaj bu planör tipi uçaktan verdirilmişti. Durum ağlanacak bir durumdu ama biz gülmekle kalmayıp, yine esmeye-gürlemeye başlamıştık. Herkese "had bildiriyorduk" uçamayan uçağın kokpitinden. 

Bu fotoğrafı görünce, haberi okuyunca doğrusu Hilmi Özkök aklıma geldi. 
Özkök, Orgeneral Kıvırıkoğlu'nun yerine 2002 Ağustos'unda Genelkurmay Başkanlığı koltuğuna oturmuştu. İki ay sonra 3 Kasım 2002'de de AK Parti tek başına iktidara gelmişti. Dönemin 1. Ordu Komutanı Orgeneral Çetin Doğan da durumdan vazife çıkarmış ve darbe planlamaya başlamıştı. 

Planın hedefindeki isimlerden biri de Genelkurmay Başkanı Özkök’tü. 
Bir yıl sonra ise Sarıkız, Ayışığı, Eldiven, Yakamoz gibi darbe planları dönemin kuvvet komutanları tarafından masaya yatırılmış ve düğmeye basılmıştı. 

Hedefe konan isimlerden biri yine Özkök’tü. Başta Mustafa Balbay olmak üzere Emin Çölaşan Özkök’ü hedef alan yazılar yazmaya, haberler yapmaya başladılar. Düğmeye basılmıştı ve Özkök Genelkurmay Başkanlığı’ndan indirilmeliydi. 

Öyle ki Özkök’le baş edemeyen darbeciler kendisine suikast planı bile hazırlamışlardı. 2004 yılı başında CIA, 3 Şubat 2004’te Ankara’daki üst düzey görevlisini uyarıp, sol bir grubun Özkök’e suikast düzenleyeceğini haber verdi. Emniyet Genel Müdürlüğü İstihbarat Dairesi Başkanlığı ve Ankara Merkez Garnizon Komutanı Tümgeral Fehmi Büyükbayram’ın yoğun çabasıyla bu girişim engellendi. 

Özkök, kendisinin zehirleneceği kuşkusuyla yıllarca yemeğini evden bir sefer tasına koyarak getirtti. Darbeciler Özkök’le baş edemeyeceklerini anlayınca bu kez kendisinin sağlık sorunu olduğunu, Genelkurmay Başkanlığı yapamayacağını el altından yaymaya başladılar. Plan tıpkı rahmetli Başbakan Bülent Ecevit’e yapılanla aynıydı. 

Genelkurmay Başkanı'nı istifaya zorlamak veya sağlık raporuyla görevden aldırmayı amaçlayan dedikodulara Özkök'ün cevabı çok ilginç oldu. Özkök ilk olarak 9 Mayıs 2003'te Akıncı 4. Ana Jet Üs Komutanlığı'nda Hava Kuvvetleri Komutanıyla F-16'ya bindi. Özkök, havada yakıt ikmali yapıp temsili olarak dört kol halinde üsse taarruz gerçekleştirdi. Bir yıl sonra da şuan darbe teşebbüsünden yargılanan Hava Kuvvetleri Komutanı İbrahim Fırtına’yla F-16’ya binip emri altındaki askerlere mesaj verdi. Fırtına’yla aynı uçağa binmek ayrı bir mesajken, darbeci cuntaya da ayrı bir mesaj verilmiş oldu. 

Bununla da yetinmedi Özkök. İkinci hamlesi 12 Haziran 2003 Denizkurdu Tatbikatı'nda gerçekleşti. Aksaz Deniz Üssü'nde "14 Mart Denizaltısı"yla dalış yaptı. İki saat su altında kaldı. Özkök yaptığı bu hamlelerle darbecilere “yapmak istediklerini” bildiği mesajı verdi. Askerlerine ise "En zorlu koşullarda bile görev yapabilecek durumdayım" dedi. 

Sonrasını biliyorsunuz. Darbeci cunta planlarını hayata geçiremeden tek tek emekli edildi. Özkök de görevini başarıyla ve tam zamanında bıraktı. 

Başbakan’ın fotoğrafını görünce aklıma Özkök’ün havada çektirmiş olduğu gerçek görüntüler geldi. 

Sayın Başbakana küçük bir öneride bulunmak istiyorum. Eğer görüntü ve mesaj verecekseniz, bu tıpkı Hilmi Özkök’ün yaptığı gibi gerçekçi ve sahici olsun. Özkök, sahici görüntü vererek cuntacıların seslerini kesti, oyunlarını bozdu. Askerine de “ben buradayım, henüz ölmedim” mesajını verdi.

Eğer siz de gerçek görüntü ve mesaj vermek istiyorsanız ya kendiniz ya da Hava Kuvvetleri Komutanınız bir F-16’ya binebilir. Canlı yayınla tüm dünyaya ve de Suriye meydan okuyup, Suriye sınırına gidip, sınır ihlali yapabilirsiniz. Alçak uçuk tercihi ise size kalmış durumda. 
Sanırım bundan daha büyük bir mesaj da dünyaya verilemez. 
Bunu yapabilir misiniz, inanın emin değilim.

Ancak emin olduğum bir şey var;

Bu yöntem uçamayan bir uçağın içinden verilen mesajdan daha etkili olacak. Sözün de görüntünün de bir anlamı ve değeri olacak.  