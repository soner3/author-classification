Numan Kurtulmuş; The End

“Başarılı liderler doğru zamanda, doğru amaçla, doğru hareketi yaparlar.” John C. Maxwell, başarılı lideri işte bu sözlerle tanımlıyor.

Maxwell’in liderlikle ilgili bu sözünü bugünlerde tekrar hatırlamama neden olan olay, HAS Parti Genel Başkanı Numan Kurtulmuş’a, Başbakan Tayyip Erdoğan tarafından yapılan partisine katılma daveti.

Önceki gün her iki isim bir görüşme yapıp, konuyu kamuoyuyla paylaştılar. 
Aslında uzun bir süredir, konu kamuoyunun gündemine taşınmış, nabız yoklanmaya çalışılmıştı. Kurtulmuş’un yanı sıra Süleyman Soylu da aynı daveti almıştı.

AK Parti kanadından gelen bu bilgiler üzerine gözler Kurtulmuş’a çevrilmiş ve kendisi uzun süre sessizliği tercih etmişti. İstanbul İl Başkanı Mehmet Bekaroğlu’nun davete sert çıkan açıklaması, Kurtulmuş’tan acilen bir açıklama beklediğini söylemesi üzerine de geçen hafta Kurtulmuş, “ne evet ne hayır” diyen bir basın açıklamasını kamuoyuyla paylaşmıştı.

Herkesin bildiği bu bilgileri şunun için paylaştım. 
HAS Parti ve Genel Başkanı olarak Numan Kurtulmuş, yaklaşık iki yıldır hemen hemen her platformda AK Parti’nin politikalarını eleştirerek, iktidarı hedeflediklerini yüksek sesle dile getirdiler.

Ancak gelinen durum, Kurtulmuş ve çevresinin bu iddiasından vazgeçtikleri yönünde. Eleştirdikleri partiye katılmak istedikleri yönünde.

Dün yapılan açıklamayla birleşmeye MYK’ların ve teşkilatların karar vereceği söylendi. 
Bu aşamadan sonra HAS Parti, ister AK Parti’yle birleşsin, isterse bu yönde olumsuz bir karar çıksın, kaybedenin Numan Kurtulmuş olduğunu söylemek sanırım yanlış olmasa gerek.

Çünkü, konunun gündeme geldiği son yirmi günde yapılan açıklamalar, Kurtulmuş’un doğru zamanda, doğru amaçla, doğru hareket eden bir isim olmadığını gözler önüne serdi. Yani; Maxwell’in deyimiyle lider olmadığını ortaya koydu. Vizyonunun olmadığını, mücadele edemediğini, sadece iki yıl eleştirdiği partiye katılmak istediği gerçeğini kamuoyuna gösterdi. 
Uzmanlar vizyonu, ‘Geleceğe ulaşmak için gerekli çabaları harcayarak, başarılacak ideal’ olarak tarif ederler. İçinde bulunulan şartlarla uzun vadeli amaçların birleşimidir derler. Bir gelecek düşüncesidir vizyon.

Son 20 günde yaşanan süreç, Numan Kurtulmuş’un lider olamayacağı gibi vizyon eksikliğinin de bulunduğunu göstermiştir.

Partisi kan kaybeden AK Parti lideri Başbakan Tayyip Erdoğan ise bu süreçte tam bir liderlik örneği göstermiş, partisinin kaybettiği oyların muhtemel adresi olan HAS Parti’yi “ustaca” bir manevrayla ekarte etmiştir. Birleşme olsun ya da olmasın. Kazanan, Erdoğan ve partisi olmuştur. Çünkü, kamuoyunun Kurtulmuş’a karşı güveni sarsılmış ve gemisini terk eden kaptan konumuna gelmiştir.

Olayın bir de Erdoğan ve AK Parti yönünden Cumhurbaşkanlığı süreci var ki bu konuyu ayrı ele almak gerekli. Sadece şunu söyleyebilirim. Birleşme halinde kamuoyuna şu bilgi pompalanacaktır: “Erdoğan Köşk’e, Kurtulmuş Başbakanlık’a.”

Doğrusu böyle bir ihtimali öngörmüyorum. Erdoğan’ın da bu hamleyi bunun için yaptığını düşünmüyorum. Erdoğan’ın kafasında partiyi emanet etmek istediği birkaç isim var. Bu formüle Abdullah Gül’ün nasıl bir cevap vereceği de ayrı bir tartışma konusu. Erdoğan’ın son bir yıllık kendisiyle ilgili tutumundan rahatsız olan Gül, bu plana karşı, kendi yol haritasını da belirleyecektir.

Sözü fazla uzatmadan, tekrar Kurtulmuş’a döneyim ve şunu söyleyeyim. Numan Kurtulmuş; The End ve…

Kendi kendini siyaseten bitiren adam…