Erdoğan’ın Ödülü, Demirel’in Ödülü!

 Türk Telekom Arena'da Türkçe Olimpiyatları'nın kapanış töreni için saatler öncesinden yerlerimizi alıyoruz.
 
Tribünler tıklım tıklım dolu. Bir o kadar insan da dışarıda ve yollarda…
 
Davetliler arasında Başbakan Recep Tayyip Erdoğan da var.
 
Son günlerin tartışması Cemaat-AK Parti gerilimini, sürecin bundan sonra alacağı yol haritasını gözlemlemek için Arena en doğru adres.
 
Gece tek kelimeyle müthiş.
 
Konuyla ilgili gazetelerde, televizyonlarda ve internet medyasında gecenin müthişliğiyle ilgili yazılar okuyacaksınız.
 
Bugün sizlerle gecenin bu bölümünü konuşmak yerine Cemaat-AK Parti gerilimiyle ilgili
 
Arena’daki gözlemlerimi aktaracağım.
 
57 bin kişilik stat, ara boşluklar dahil tamamen dolu…
 
135 ülkeden, Bin beş yüz çocuk…
 
Statta ne bir pankart ne bir fotoğraf…
 
Tam bir askeri disiplin…
 
Siyasi bir gözlem yapma şansı neredeyse imkansız bir durum…
 
Başbakanın oturacağı ve konuşma yapacağı bölümün hemen birkaç sıra önündeyim…
 
Doğrusu her eki tarafın da nasıl bir mesaj vereceğini merak ediyorum…
 
Başbakan Erdoğan henüz statta değil…
 
Gelmesine de neredeyse iki saat var…
 
Gözlerim statta bir mesaj, bir pankart arıyor…
 
Saatler geçiyor, aradığım o ip ucunu bulamıyorum…
 
Tam bir askeri disiplin hakim tribünlere…
 
Ama bir o kadar da şarkılarla coşuyor, eğleniyor tribünler…
 
Erdoğan’ın gelmesine yakın, aradığım ipucunu tam karşı tribünde, Erdoğan’ın tam da göreceği noktada buluyorum…
 
Bir pankart açılmaya çalışılıyor…
 
Belli ki provası yapılıyor…
 
Okumaya çalışıyorum ama prova yapıldığı için pankart tam olarak açılmıyor…
“Hasretle bekliyoruz, hasretlik bitsin” pankartı…
 
Ve o an cemaatin ve Başbakan’ın nasıl bir mesaj vereceği yavaş yavaş zihnimde şekilleniyor…
 
Ve beklenen an. Erdoğan statta…
 
Erdoğan’ı stada girişte karşılayan şarkı dikkatimi çekiyor;
 
“İkimiz bir fidanın güller açan dalıyız.”
 
Erdoğan seyircilere önündeki çiçekleri atıyor.
 
Mesajlar satır aralarında ince ince verilmeye başlanıyor.
 
Gecenin siyasi yönü Erdoğan henüz konuşmadan benim açımdan bitmeye başlıyor…
 
Sihir, düğüm çözülüyor…
 
Tam böyle düşünürken, beklemediğim daha doğrusu düşünemediğim bir sürprizle karşılaşıyorum.
 
10. Yıl Türkçe Olimpiyatları Yılın Ödülü Başbakan Erdoğan’a veriliyor..
 
Bu düşünemedim bir karar…
 
Ve bir anda yıllar öncesine gidiyorum.
 
28 Şubat sürecine… Baskının tüm toplumda olduğu kadar Cemaat’in üzerine geldiği o günlere.
 
Cemaat’in okullarının askerler tarafından alınmak istendiği o günlere…
 
Gazeteciler ve Yazarlar Vakfı’nın o gecesine…
 
Senfoni konserinde “İşte çağdaş Türkiye’nin fotoğrafı” diyen Cumhurbaşkanı Süleyman
 
Demirel’in vakfın gecesine katılmasına…
 
Gazeteci Nazlı Ilıcak’ın salondaki Demirel’e dönüp, “Hocamızı çok üzdünüz, okulları kimse alamaz, alanlar ellerine yüzlerine, gözlerine bulaştırır” minvalindeki sözlerinin ardından kürsüye çıkan Fethullah Gülen’in konuşmasının ardından Demirel’e ödül verilmesine…
 
Demirel’in mikrofonu eline alıp “Mesaj alınmıştır. Ben Ardahan’dan Edirne’ye bu ülkenin Her köşesinin ve her kişisinin Cumhurbaşkanıyım” demesine…
 
Zihnimde şekillenen tablo bu…
 
Erdoğan’a ödül verilmesi beni o yıllara götürüyor…
 
Ve yapacağı konuşmaya kilitleniyorum…
 
Dakikalar geçiyor, Erdoğan 100 binden fazla insanın bulunduğu (stat içi, koridorlar, stat dışı) kalabalığa beklenen mesajı vermek yerine top çeviriyor.
 
Çevremdeki gözlerden dinleyicilerin sıkılmaya başladığını görüyorum. Ve soru soranlara “bekleyin, şu an top çeviriyor, pası son anda verecek” diyorum.
 
Ve dediğim gibi oluyor…
 
Konuşmanın sonunda Erdoğan, stattaki yüz binleri coşturan çıkışını yapıyor: “Bu sıla hasreti artık bitmelidir, bitsin istiyoruz. Doğrusu ben şu andaki tavrınızla hep birlikte bu hasretin bitmesini istediğinizi anlıyorum. Öyleyse bitsin bu hasret diyelim."
 
Stat coşuyor...
 
Ve saatler öncesinden gördüğüm pankartta açılmaya başlanıyor: “Hasret bitmeli, hasretle bekliyoruz, hasret bitsin.”
 
Cemaat’in de AK Parti’nin de günler öncesinden mesajlar konusunda anlaştıkları düşüncesi zihnimde yer ediniyor. Yeni bir yol yeni bir ittifak mı sorusu aklımın bir köşesinde zihnimi zorluyor.
 
Ama aklımdan 28 Şubat süreci, Cumhurbaşkanı Süleyman Demirel’e verilen ödül bir türlü çıkmıyor. Erdoğan’a verilen ödül nedense bana hep 28 Şubat sürecindeki o anı hatırlatıyor. 