Şehit Sayısı Gerçekten Gizleniyor Mu?

Muhtemelen okumuşsunuzdur. Genelkurmay Başkanı Necdet Özel, Akşam Gazetesi'nden İsmail Küçükkaya'ya terörle mücadele konularında çok önemli bilgiler vermiş..

Önce o açıklamaları kısa kısa özet geçeyim izninizle, sonra kendi fikrimi altına iliştiririm.

Necdet Paşa diyor ki;

"TSK olarak 1 Ocak 2012'den 24 Eylül 2012'ye kadar terörle mücadele kapsamında verdiğimiz şehit sayısı 110'dur. Aynı dönemde 427 terörist ölü, 54 terörist yaralı/sağ olarak ele geçirilmiş, 117 terörist kendiliğinden teslim olmuştur. Etkisiz hale getirilen terörist toplamı 598 olmuştur."

Bu bir başarı mı, yoksa başarısızlık açıklaması mı anlayamadım?

Evet kabul;

Vurkaç taktiği yapan teröristlerle, düzenli ordular arasında yaşanan çatışmalarda öldürülme oranları 1'e 3 teröristlerden yanadır. Bu yönüyle bakarsak, ortada terörle mücadelede bir başarı olduğunu söyleyebiliriz ama..

Ama 30 yıldır teröristin taktiğini çözemeyen ve ona göre taktik geliştiremeyen bir ordu için başarılı demek, pek mümkün görünmüyor.

Ben bazı kelli felli kalem erbapları gibi elimi vicdanımdan çekip, "Terör AKP'den önce bitmişti. AKP yeniden azdırdı" demeyeceğim.

Zira rakamlar yalan söylemiyor.

Geriye dönüp baktığımızda, sadece "1994 ile 1999 yılları arasında 3662 asker şehit edilmiş" sivil sayısı da bir o kadar. Sizi rakamlara boğmak istemiyorum. Tabloyu sol tarafta göreceksiniz.

sehitsayisi.jpgSadece 2000 ila 2004 yılları arasında şehit sayısında ciddi bir düşüş var. Onun nedeni de belli.

Abdullah Öcalan o dönemde paketlendi ve İmralı'ya konuldu.

Örgüt tamamen bir çöküntüye girdi. Öcalan'ın idam edilip edilmeyeceği tartışmaları sürerken, yargılanma süreci boyunca eller tetikten çekildi.

Çünkü o dönem Öcalan, "Ben aslen esasen Türk'üm. Ben barışı sağlayabilirim. Size yardımcı olabilirim" diyordu. O dönem örgüt üzerinde ciddi bir hakimiyeti olduğu için bu açıklamaları teröristleri ciddi bir eylemsizliğe itti.

Katılırsınız veya katılmazsınız bilmem ama, Öcalan'ın idam edilmeyeceğinin netleşmesi, örgüte cesaretlerin en büyüğünü verdi. Öcalan asılmayacağını öğrenip yeniden ahkam kesmeye başlayınca, terör de aynı paralelde azmaya başladı!

Her neyse...

Biz Necdet Paşa'nın açıklamalarına geri dönelim. Açıklamaları okuyunca aklıma birkaç soru takıldı...

Birincisi,

Paşanın ortaya böyle rakamlarla çıkması ayıptan da öte bir durum. Verilen bir maç sonucu değil. Terör örgütüne nispet yaparcasına, "Onlar da vurdu ama, biz daha fena dövdük" demek kimin acısını dindirecek?

Cennet kokan çocuklarının bedenini bir daha hiç koklayamayacak olan annelerin bu açıklamaları duyunca, "Oh iyiymiş bari üzülmeyeyim" diyeceğini mi sanıyorsunuz? Yıllardır bu açıklamalar yapılıyor ve ölüm listeleri uzadıkça, kaybı çok olan, dağlara daha fazla çocuk gönderiyor. Terör babadan oğula, oğuldan toruna devir teslim tertibinde yayılıp gidiyor.

İkincisi,

Paşa, "9 ayda 427 terörist ölü ele geçirildi" diyorsa, ortada çok ciddi bir skandal var. Zira daha geçen gün Başbakan Erdoğan avaz avaz, "Bir tek hava operasyonunda 550 terörist öldürüldü" diye gürlüyordu. Öldürülen teröristler dirilmediyse veyahut çift canlı değillerse, rakamlar arasındaki bu fark nereden geliyor?

Erdoğan'a bu bilgiyi TSK vermediyse kim verdi?

TSK bu bilgiyi verdiyse, Necdet Özel Paşa bu rakamlardan bihaber mi?

Yok eğer Erdoğan'ın verdiği rakamlar doğru değilse, Başbakan'ı kim kandırdı?

Kime inanacağız?

Üçüncüsü,

Yıllardır her şehit haberi geldiğinde belli bir kesim kulaktan kulağa, "Usta sorma yav. Çok daha fazla şehit var ama saklıyorlar" diye fısıldıyor. Bu söz artık bir şehir efsanesi haline dönüştü.

Yeni kurulan özel orduya katılanlara, "Çatışmada öldürülürse, şehit olduğu açıklanmaz" diye bir sözleşme imzalatıldığı konuşuluyor. Dikkat edilirse, aylardır, özel orduda görev yapanların içinden bir şehit çıktığı haberini almadık. Bu ayrıntıya neden hiç girilmiyor ve şayet bahsi geçen özel orduda şehit edilen var ise, bunlar da yukarıdaki listeye dahil mi?

Dördüncüsü,

Bu ülkede korucular yıllardır saldırılara uğruyor, hunharca şehit ediliyor. Bu korucular şehitler arasında sayılıyor mu sayılmıyor mu? Sayılmıyorsa neden sayılmıyor?

Necdet Özel Paşa konuşmasının bir yerinde istihbarata övgüler yağdırıyor ama hemen sonrasında, örgütün üst düzey yetkililerinin ele geçirilmesi çalışmalarıyla ilgili şu cümleyi sarfediyor:

"Çok iyi korunuyorlar ve çok sık yer değiştiriyorlar. Etkisiz hale getirmek için çalışıyoruz."

Bu aslında son zamanlarda terör olaylarının neden tırmandığının, teröristlerin elini kolunu sallayarak nasıl sınırdan geçtiğinin ve şehirlerde neden cirit attığının da cevabını veren bir söz!

Sınıra yakın illerde yaşayan yerel gazetecilerin bile elini kolunu sallayarak gidip söyleşi yaptığı örgüt liderleri hakkında, Türkiye Cumhuriyeti Devleti'nin bir istihbaratı yok ise...

Gerisi tırışka!..

Değil 598, bir günde 5998 terörist de öldürseniz, dağda domuz eti yiyip şehirde kusan yaratıklarla asla başa çıkamazsınız.

NOT: 2011 yılında 137'si personel, 28'i sivil olmak üzere 165 şehit verildi. 2012 yılı ile ilgili Necdet Paşa zaten rakamları vermiş. Size ne kadar inandırıcı gelirse artık.