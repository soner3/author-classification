Eşine Arkadaşını Öneren Sibel Üresin'e Hitaben..

Ben her insanın bir fikri olduğuna, o fikrin de değerli olduğuna inanan bireyim. Şucu-bucu diye insanları dışlayan yapıda biri değilim ama bağnazları, çapsızları, jakobenleri ve fitnecileri bu çemberin dışında tutmaya da gayret ediyorum..

Şu köşede zaman zaman yazdım..

"Toplumun önüne kanaat önderi olarak veya alim-ulema olarak sürülen kalp kapıları kapkara olan insanlar var oldukça bu topraklarda bize inanç adına rahat yok ve olmayacak" dedim.

Bu insanlar hala sahnede ve kendilerine biçilen rolü oynamaktan başka işleri güçleri yok.

"İsim ver" derseniz...

Zekeriye Beyaz..

Çok kalmadı Ramazan ayına...

Göreceksiniz; Asgari saygıyı bile haketmeyen görüşleri yine azami değer görecek belli bir kesim tarafından...

Göreceksiniz; Yine ekrandan ekrana savrulacak, sözleriyle din adına dinsizliği zerk edecek insanların bilinç altına...

Popülizme meyletme, daha çok ekranda yer alabilme adına "İftarınızı eşinize oral seks yaparak açabilirsiniz. Dinen haram değildir ve caizdir" diyecek.

Belki de yeni bir bomba patlatacak bilemeyiz..

Bir başka misal Yaşar Nuri Öztürk...

İslam Dini'ni anlatıyorum diyerek, dini yozlaştırma adına iffetsiz olan ne varsa ona büyük bir tamahla saldıracak ve önümüze serecek. Bunları, Cuma saatinde Saba Tümer ile kakara kikiri yaparken yapması ihtimal dahilindedir.

Adnan Oktar'ı soracak olursanız o da iftar veya teravih saatlerinde kedicikleriyle tırmalaşacak ekranlar önünde:

"Sen ne güzel bir şeysin Maaşallah, süphanallah.. Yahu ben seni yirim koca kedim.. "

***

İzleyince, "Akıl, izan, vicdan, edep, haya, bunların semtine hiç mi uğraramamış" diye sormadan edemiyorum.

Nice zamandır bu güruha yeni birini dahlettiler.

Adı Sibel Üresin...

Kadın adına, kadınlık adına elinde kalan son gurur parçacıklarını da ekran ekran dolaşıp döküveriyor kendine "Yaşam koçu" ünvanını yakıştıran bu hanımefendi..

Dün çıktığı programda, "Eşime arkadaşımı önerdim ama kabul etmedi" diyor ama, bunu söylerken öyle basit, öyle bir rahat söylüyor ki, dersiniz ki Facebook'ta "Arkadaş öner" butonundan bahsediyor.

Bunları da inanç adına söylediğini dile getiriyor...

Hal böyle olunca, gerçek inananların önüne zorlu bir dövüş ve uzun bir uğraş çıkıyor. Çünkü bu sözlerden sonra yaydan ok gibi fırlayan putperestler, Sauron'un askerleri gibi kutsal olan ne varsa saldırmaya, ayaklar altına almaya başlıyor:

-Bunlar sapık kardeşim. Peygamberi de 4 kadın almadı mı?

-O tesettürün altından neler yapıyorlar neler!..

-Müslümanız diyerek 2-3-4 eş alıp akşamları grup yapıyor bunlar..

-Bunlar'ın Kuran'ı bunu emrediyor hacı ne yaparsın...

En ölümcül, en yaralayıcı saldırılardan bazıları bunlar...

Yani anlayacağınız, din ve inanca saldırı için muazzam bir zemin yaratılıyor din bezirganları tarafından. Tüm karanlıkların gerisinde kalmış inançsızlar için harika ötesi bir malzeme oluşturuluyor.

Hani onların bu edalarını gören de, şehri İstanbul'da bir namus abidesi gibi yükseldiklerini düşünür. Hazreti İsa, iftiraya maruz kalmış bir zani kendisine getirildiğinde, "İçinizde günahsız olan ilk taşı atsın" demişti.

Ama burada nedense gündelik eş değiştirenler en çok bağıranlar ve "namus satanlar" oluyor. Gece kimin yatağına kimin girmesi gerektiğini zar atarak belirleyenlerin saldırı anında en ön safta yer alması manidar ama, dedim ya...

Yapandan çok yaptıranda kabahat...

Sesimi duyar duymaz bilemem ama ben yine de Sibel Hanım'a seslenmek istiyorum.. 4 kadınla ödüllerin en büyüğüne layık gördüğü erkeklerden biri olarak cevap hakkımı kullanmak istiyorum..

Hanımefendi!

Sözlerinizle bende 6 his uyandırdınız, bunları nakletmek isterim..

Benim bildiğim Allah Resulü döneminde yetim, kimsesiz, savaşlarda eşini, babasını kaybetmiş kadınların bisahip kalmaması için kendileriyle nikah kıyılması izni verilmişti. Ancak o iznin altına şu şart iliştirilmişti:

"Eğer onların hakları konusunda adalete riayet edemeyecekseniz bu hakkı kullanmayınız.."

Yani öyle sizin söylediğiniz gibi, canınız sıkılınca kocanıza arkadaşlarınızın, dostlarınızın içinde bulunduğu bir koleksiyon gösterip, "Seç-beğen-al, kimi çekti canın benim azgın böcüğüm" diye bir emir veya bir izin yok sizin bahsettiğiniz kitapta...

Bu bir...

Beni bilen-tanıyan çevrem, başörtüsüne karşı olmadığıma, aksine bu inancı yaşamak için bedel ödeyenleri çılgınca ve yürekten savunduğuma şehadet edebilir.

Lakin sizde de sizin bağladığınız türbanda da bir tuhaflık var!

Ekranda sizi izlerken türbanınızı gerektiğinden fazla sıktığınızı gördüm. Bu sıklık, yukarı doğru bir kan pompalanmasını engellemiş olabilir. Birazcık gevşetirseniz yukarıya kan gittiğini, daha çok oksijen aldığınızı ve normal düşünmeye başladığınızı göreceksiniz..

Bu iki...

Malumdur ki; Erkekler köpek iştahlıdır.

Öyle bir iki falan kesmez ve de yetmez! Değil bir arkadışınızı tavsiye etmek, Adriana Lima'yı yatağına koysanız, o Naomi Cammpbell'i, Jennifer Lopez'i kadını yapsanız, o Bayonce'yi ve üstüne de birkaç mankeni daha ister. Mazallah kalkıp Karolina Kurkova'yı veya Maria Sharapova'yı isterse ne yapacaksınız?

Katalog yetiştiremezsiniz katalog!..

Bu üç..

Kur-an'ın belli emirleri vardır ve o emirlere uyup uymayacak ölçüde bir beyin verilmiştir ademoğluna... "Cennet ucuz değil, cehennem de luzumsuz değil" sözü de bu nedenle söylenmektedir. Herkesi Cennet'e doldurup fuzuli bir kalabalık oluşturma görevi size resmi olarak tebliğ edilmediyse lütfen elinizi bu işlerden çekiniz..

Bu dört..

Bu dünyada hala, "Öteki dünyada 40 Huri. Sık dişini oğlum Nuri" inancıyla tek eşli kalmak için mücadele eden küçük de olsa bir zümre var. Bari bu mazlumların kanına ve aklına girmeyin!!

Bu beş...

Eğer siz eşinin tek hanımı olmak için kıskançlıkların en alasını yapan Hazreti Aişe'yi örnek almıyor, alamıyorsanız, o zaman "Ben kadınım" diye ortalıkta falan dolaşmayın!

Bu bu da altı..