Rütbe Söktürenlerin Rütbe Aldığı Ülke!...

Hani şu vekil oğlunun polisleri duvar dibine dizdiği, apoletlerini söktürdüğü, onurları ayaklar altına alan o utanç görüntülerini izlediğinizde ne hissettiniz?

İçinizde, "Yok artık! Birileri bunun hesabını sorar" diye bir kıpırtı, bir umut ışığı oluştu mu?

Ne yalan söyleyeyim, ben bu hislere hiç kapılmadım..

Kapılmadım çünkü bir filmi on kez izlemişseniz, son izlediğinizde finalin farklı olacağını aklınızın ucundan dahi geçirmezsiniz.

Biz bu filmi tekrar tekrar izlemedik mi?

"Aaaa tuhaf yahu, sonu yine aynı bitti!" diye şaşırmak niye ki?

Ben kendi adıma o kaytan bıyıklı vekil oğluna teşekkür edeceğim izin verirseniz.

Yasaların, kanunların, iktidarların, bakanların, vekillerin, hatta ve hatta mafyaların bile değiştiği bu ülkede bir tek şeyin değişmeyeceğini benim suratımın orta yerine tokat gibi çarptığı için bu teşekkür!

Hay sen bin yaşa delikanlı..

Güçlünün; Güçsüzlerin onuruna, haysiyetine, mesleki kariyerine bir emniyet müdürünün gözü önünde nasıl tecavüz ettiğini bize gösterdiğin için...

Bu ülkede haklı olanın değil, güçlü olanın her zaman kazandığını bir kez daha teyit ettirdiğin için..

Gurur duydum seninle....

Hem o ne boy postu öyle be bilader! O içeri girişin ne azametliydi. Küçük dağları ben yarattım havalarına, uçanı tutarım, tutanı kovalarım ve gördüğünüz gibi yakalarım edalarına, burada yerin göğün efendisi benim tafralarına bayıldım, bayıldım!

Sen bin yaşa!..

Ya bizim konuştuğunda lafı "şak" diye oturtan, takla attırma meraklısı İçişleri Bakanımız'a ne demeli?

Gülüşüne kurban olduğum!

Nasıl hınzırca bir yöntem buldu gördünüz değil mi?

Meseleyi tereyağından kıl çeker gibi çözdü!

Polislerini vekil oğlunun karşısına yankesici gibi dizdiren emniyet müdürünü bir üst makama terfi ettirdikten sonra, olayı araştırmaları için ilgili bölgeye iki müfettiş  sevketmiş!

Ben bu işin peşini bırakmam mesajı veriyor anlıyorsunuz değil mi?

Hangi olayın mı?

"Kim sızdırdı ulan bu görüntüleri" olayının tabi ki..

Aha buraya yazıyorum.

O müfettişler olayı soruşturmaktan çok, olayın görüntülerini medyaya sızdıran polisleri bulmak için görevlendirilmediyse ben de adam değilim!

Hatırlayın!

Bundan bir kaç sene önce Gaziantep'te bir emniyet müdür yardımcısı, Rus kadınlarla emniyette alem yaparken görüntülenmişti..

Oraya da iki müfettiş gönderilmişti..

Sonuç?

Görüntüleri medyaya sızdıran polis bulunup meslekten ihraç edildi. O emniyet müdür yardımcısı da terfi etti!

Aradan onca sene geçmiş.

Ne kadar ilerlemişiz be!

Allah'ım nazarlardan korusun!

İşin latifesi bir yana...

Bu ülkede adamlığın "A"sı, insanlığın "İ"si olsa, adama ve insana saygı duyulsa bugün o vekilin Türk milletinden özür dileyip istifa ettiğini haberlerde izliyor olacaktık.. Ya da Başbakan'ın bizzat partiden ihraç ettiğini öğrenecek, "Helal olsun" diyecektik..

Eğer normal bir ülke olsak, taklacı bakanın koltuğundan tepetaklak indirilmesini "Bu ülkede adalet gerçekten var. Çünkü bu ülkede adil yöneticiler var" sözleriyle mırıldanacaktık.

Ama burası Türkiye ve Türkiye bu!

İleri demokrasinin bizi getirdiği nokta bu!

Sıradan bir doktor, İngiltere Başbakanı'nı bir kliniğe hijyenik girmediği için azarlayabiliyor. Sıradan bir polis müdürü, ABD Başkanı'nın kızına trafik cezası kesebiliyor. Bırakın onların rütbelerinin sökülmesini, rütbelerine el uzatan kim olursa olsun cezasını misliyle çekiyor.

Bizde ise, rütbe söktürenler rütbe alıyor...

İçimden keşke diyorum..

Keşke hakkını arayan işçiye, memura, garibana acımasızca cop sallarken tek yumruk olan polisler o duvar diplerinde de tek yumruk olmayı başarabilseydi. İnanın bugün arkası sağlam olanların arkadan 3 buçuk atarak kuytu köşe aradığı gün olacaktı.

Ama olmadı..

Sırf bu nedenledir ki, AK Parti Hatay Milletvekili Hacı Bayram Türkoğlu'nun tepkisizliği bana normal geliyor.

Maaşın en dolgununu almayacaksan, makam arabasının en kralına binmeyeceksen ve çocukların arada iki polis tartaklamayacaksa milletvekili olmanın ne anlamı kalıyor!

Di mi yani?