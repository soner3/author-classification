Mehmet Haberal Mı Sibel Üresin Mi?

Günün bombasını Güneri Civaoğlu patlattı. Hem de ne bomba! Okumadıysanız hemen özet geçeyim..

2014'te Köşk'e Cumhurbaşkanı sıfatıyla kimin çıkacağı tartışıladursun, muhalefet aday olacağı konuşulan Erdoğan'a rakip olacak isim üzerinde mutabakata varmış! O isim, CHP'nin Zonguldak Milletvekili Mehmet Haberal!

Hatta muhalefet bu konuya öyle inançla sarılmış ki, Haberal'ın yüzde 40 oyunun daha şimdiden garanti olduğunu düşünüyor!

Bu mesele bana şu "Oğlum bak git" olayında çöpçüye sataşan bıdığı hatırlattı.

Muhalefet de aynı o bıdık gibi..

Yıllardır bellerindeki kemeri çözüyor, "Hıııı, noldu ürktün mı hııı? Vurem mi sırtına şimdi" diyor, "Oğlum bak git" uyarılarına bir türlü aldırış etmiyor, en sonunda süpürge sapını kafasına yiyince, "Anaaaam, kafam yarıldıııı" diye feryat ediyor.

Ellerindeki kemerin adı bu kez Mehmet Haberal. Kamçı niyetine hükümetin üzerinde şaklatıyorlar ama, sonuç yine aynı olacak farkında değiller.

Görünen o ki, hem MHP hem de CHP, hapse giren herkesin çıkışta hiç zorlanmadan Cumhurbaşkanı veya Başbakan olacağına inanmış görünüyor!

Peki yer mi?

Yememesi için de onlarca neden var!

Sıralayayım..

Ciddi bir güven sorunu var.

Haberal denince toplumun gözünün önünden entrikalarıyla ünlü Dallas dizisini aratmayacak bazı film şeritleri geçiyor.

Mesela Haberal'in başında olduğu hastaneye dipçik gibi dimdik giden Ecevit'in yatalak çıkması... DSP'li tüm yöneticilerin, "O hastanede kalsa öldürelecekti" şeklindeki tüyler ürperten sözleri belleklerde yerini koruyor.

Mesela "Aman anam babam! Yürüse ölecek, aman tokanmayın aman kıpraştırmayın" denilen Haberal'ın en son annesinin cenazesinde CHP'lilerle attığı yüksek volümlü kahkahalar hala kulakları tırmalıyor.

Mesela Ergenekon davasından daha aklanmadı. Kendi TV'sindeki programlarda talimat verdiği moderatörlerin ne fırıldaklar döndürdüğü hala canlılığını koruyor.

Mesela O'nun Cumhurbaşkanı olması, bizzat Süleyman Demirel iktidarının işbaşına gelmesi anlamı taşıyor. İkilinin arasındaki muhabbeti bilmiyorum diyeni dinlene dinlene dövüyorlar, onun için sakın bilmiyorum neydi ki demeyin!

Sırf bu nedenlerden dolayı bile olsa, Haberal'ın bırakın Cumhurbaşkanı olması, Cumhurbaşkanlığı'na aday olması bile bu topraklara hakaret!

Hadi diyelim ki olan oldu ve Haberal gerçekten aday gösterildi!

Muhalefetin iddia ettiği gibi yüzde 40 oy alarak iktidara tarihi bir gol atılabilir mi?

Valla futbol terimiyle anlatacak olursak, Mesut Özil sıfıra inip adrese teslim ortalasa, Messi kale çizgisi üzerinde gelişine vursa bile bu top o kaleye girmez. Üst direkte patlar, sonra gelip bir de suratınızın ortasına şaplar!

Kale kapalı çünkü.

Baraj sağlam baraj! Millet kaleye etten duvar örmüş!

Gerçek şu ki, şu siyasi döngüde Recep Tayyip Erdoğan'a rakip olabilecek hiç kimse yok! Tüm siyasi partiler birleşirse ve tüm dinlerin kutsadığı bir adam gelirse ancak Erdoğan'ı geçer!

Ben yazıyı yazmadan önce twitter'da görüş almak için konuyu ufaktan bir çıtlattım. Gelen yorumların yüzde 100'ü beni haklı çıkardı. O tepkilerden bazılarını izin verirseniz sizinle paylaşmak istiyorum:

Adem Etyemez: Kaynak Zaytung mu?

Doğan Topgül: Bu balonu, her defasında moraran ama utanmayan "toplum mühendisleri" şişirdilerse, bırakın geçici bir mutluluk daha yaşasınlar. Desenize Haberal rakip değil, olsa olsa rakibinin oylarını artıran bir argüman olur. Memleket için iyi de olur!

Serhat Köprülü: Burası Türkiye bizim memlekette herşey olabilir. O günlerde bizleri nelerin beklediğini kim biliyor. Olurda olursa, o zaman sakın doktora gitmeyin fare zehiri verirler antibiyotik diye.

Kazım Doğan Gündoğan: Degil CHP-MHP, diğer partiler MEDYA, ÇYDD, ADD, TUSIAD vs. bir isim üzerinde birleşse bile ıııhh! Tayyip'e karşı olmaz yahu...

Bünyamin Atmaca: Haberal cumhurbaşkanı olursa,ben de artık Güneş'in Batı'dan doğduğunu ve Doğu'dan battığını varsayacağım :)

Yasin Şen: Spekülatif bir haber olarak değerlendiriyorum! Gerçeği yansıtmıyor..

Atakan Kalem: Unuttuğunuz birşey var ikiside hapisten gelme olacak ama haberalin arkasında dedesi ve ABD yok yani şartlar eşit değil!

Muhammed Reşit Akar: Allah korusun!

İbrahim Uğurlu: Olum Bak Git ;) CHP ile MHP Cumhurbaşkanlığı yarışında Erdoğan'a rakip olur diye Mehmet Haberal ismi üzerinde anlaşmış Hiç Gulecem Yoktu ;)

Erhan Şahin: Hapse suçsuz yere (!) girdi-çıktı diye mi bu iddia ediliyor.. Mehmet Haberal kahraman mı oldu da bizim haberimiz yok..

Refik Sönmez: MHP'nin Haberal'ı desteklemesi intiharı olur... Referandumda CHP'nin yanında hayır oyu vermesi zaten epey yaraladı.. Bu da olursa MHP'nin sonu olur.. Kendileri bilir, ama oyuda bu millet verir, bunu hep unutuyorlar!

Gülsen Pamuk: Şimdiden kahvelerimizi söyleyelim bunlar tiyatrocu ya siyasetle alakası yok bunların :))

Yorumlar böyle..

Her iki partiye güvenen ama bu haberle birlikte zıvanadan çıkıp ağzını bozanların yorumlarını ise buraya taşımaya cesaret edemedim!

Hiç tereddüt yok ki, Erdoğan daha cezaevindeyken bu günlerin planlarını yapmış, kurduğu kirişten fırlayacak okun nereye saplanacağını çok iyi hesap etmiş.

Şimdi bütün planları 2014 üzerine...

Tüm takati ve kudretiyle o oku bir kez daha siyasetin böğrüne 12'den saplama hedefinde. Bu nedenledir ki bugüne dek gözünü budaktan, sözünü dudaktan esirgemeden ilerledi. Bunu anlamayanlar 10 yıldır her seçim döneminde beyinlerinde patlayan AK Parti yumruğuyla sersemledikçe saçma sapan kararlar almaya devam ediyor.

Sözlerim bir temenni değil, tahminden ibaret.

Kelimelerim de övgüden ziyade bir gerçeği anlatıyor. Yıllardır seması olmayan bir ülke hayali içinde millete azamet taslayanlar benim sözlerime takılmadan önce, Erdoğan devrinden sonra nasıl günden güne solmaya başladıklarına ve AK Parti adı verilen küçük filizin nasıl boy attığına bakarlarsa gerçeği görmüş olacaklar.

Demedi demeyin!

2014'e henüz var ama, yukarıdaki ninniye inananların yakında sandıkta yeni bir gazaba uğramaları kaçınılmaz.

Mehmet Haberal ismi CHP ve MHP'ye uyar ama bu millete uymaz!

Benim iki partiye de bir isim önerim var..

Sibel Üresin'e ne dersiniz?

Hani eşine arkadaşını öneren, "4 kadın almak erkeğin anasının ak sütü gibi hakkıdır" diyen hanımefendi..

AK Parti tabanı da biliyorsunuz ki dinci, şeriatçı, yobaz, göbeğini kaşıyan, bidon kafalı ve 4 eş isteyen vahşilerden oluşuyor!!

Onların da bu isme sıcak bakacağı kesin gibi!..

Hı?

Zaten CHP'den de daha önce teklif almış!

Olur mu olur!

Bana bile mantıklı geldiğine göre!..