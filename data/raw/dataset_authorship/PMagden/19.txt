Aysun Kayacı'nın Kapatma Davası

Gazetemiz Toprakları'nda süper beğenerek izlediğim bir 'münakaşa' ('münazara' deyip kimseyi küstürmeyelim) cereyan ediyor.
'Tepeden Bakmacı 1 English Boy School'cu tavrıyla, Union Jack yazısı attırdı Murat Belge, Sn. Namık Kemal Zeybek'e. 'Biraz bilgi!' filan korkarım başlıklı.
Girişmek isterdim. Ama Gündem çok yoğun. Şam'dan bildirmem, pardon Aysun Kayacı Meselesi'ne tebelleş olmam icap ediyor. Bu nedenle de yukarda ismi geçen 2 Gasteden DostDost'tan özür dileyerek kendi Münazara Ödevi'me geçiyorum.
Aysun Kayacı biliyorsunuz NTV'nin Yıla Damgasını Vuran 'Kireçsökücü Kullanarak Makinesinin Ömrünü Uzatan Kadınlar' programının konuşmamacılarından biri.
Kız 'gak' dese olay oluyor,'guk' dese (k)OLAY. Hakikaten güzel bir kız çocuğumuz. Burnunun şekliyle az biraz oynamadan ve ağzını ördek şekline bu kadar yakınlaştırmadan önce (enn natürel haliyle) daha bile güzeldi.
Belki ağız modelini revize ettirmemiştir. Dudaklarını ördek gibi tutma pratiğiyle- Yani hep öyle yapa yapa O Model beyne üşüşen düşüncelere de sirayet ediyordur, bilemiyoruz tabii ki.
Şimdi bu güzel olduğu kadar, saçık sözlü çocuğumuz geçen haftalarda "Dağdaki Çoban'ın oyuyla, benim oyum niye 1 olsun ki?" diye isyan etti ya. Ayrıca, (affedersiniz) "Ayak Takımı tarafından yönetiliyoruz!" diye damgaya parmağını vurdu ya.
Aysun Kayacı mankenlikten kazandığı paralarla yurdumuzun Kentucky Fried Chicken Üniversiteleri'nden birinde 'How To Fry Chicken and Not Burn İt' bölümünde okuyor, bildiğim kadarıyla.
E bu kadar bilgi+görgü+NTV de dahil olduğu Kireçsökücü Kullananlar Bilinç Kulübü, kıza hak vermemek imkânsız.
'Entitled' mı bu 'comment'leri yapmaya? Yerden göğe kadar 'entitled'. (Yine Türkçe'de kavramın karşılığı verilmediği için bulunmayan bir kelime.)
Ayrıca AK Parti ileri gerileri tarafından 'Edepsiz civciv'den 'teneke kafa'ya çok daha feci konotasyonları da bulunan (bu yüzden buraya alıntılamayacağım) nice bayır aşağı taarruza uğramasını da; düşündüklerini ifade etti diye, tek kelimeyle 'çirkin' iki kelimeyle 'edepten ari' buluyorum.
"Genç bir hanım kızımıza yaptığınız bu şirazesinden fırlamış sataşmalar; sizin neden elinizin bi türlü kalkamayıp da 301'lere filan dokunamadığınızın, anti-demokratik temayüllerinizin feci modellerde dışavurumudur beyler!" demeyi de, boynumun borcu sayıyorum.
Ve fakat Aysun Kayacı'nın bu 'sıradan faşist' sözlerine Sosyaldemokrasinin Gelini kimliğiyle DE anında görüntülenen Müjde Ar ise, önce sıkı bir fırçasını atıp Kayacı'ya (Fırça Apla), sonra da Popülizm Suları'nda yelkenlisinin fazla açılmasına engel olamayıp "Adıyamanlılar da mağarada yaşıyorlar. Ayrıca elektriği kaçak kullanıyorlar"ı buyurmuş!
Bunun üstüne 'Adayamanlılar MağaraAdamları ve Kadınları Derneği' midir, 'Kaçak Elektrik Kullanıp Bunun Yüzlenmesine Tahammülü Olmayanlar Cemiyeti' midir kimdir, bilemeyeceğim; gidip koşa koşa her ikisi hakkında da suç duyurusunda bulunmuşlar.
Suç Duyurucular cenneti!
Suçlanmalarını istedikleri maddeler arasında, en son İsveç gezisinde Demokratikperver Başbakanımız'ın "Valla da kaldırıcaz, billa da değiştiricez tez elden" dediği (27'nci kez diyormuş Türkiye bu temennileri) 301'inci madde de var ki-
Ufuk Uras'ın haklı olarak "Söylediklerinde fikrin 'f'si yok" dediği düşüncelememeleri Ar'la Kayacı'nın; 301'in iyiden iyiye 'ridiküle' edilmelere layık bir 'ridiculous' madde olarak teşhirini temin etti.
Ufuk Uras '301'e hakaret' olarak da görerek bu iki Bilinç Hanımımız'ın bu maddeden (de) ithamını, 301'i ciddiye alıp sahip de çıkmış oluyor ki-
Bu da yadırganacak bir açılım değil.
Gülünç olarak görüp (H)Amerika olsaydık JayLeno'lamalara doyamayacağımız BU madde Ergenekon Çocukları'nın mahkemelerimizi basıp bizi hedef tahtası haline getirmesine, vesile teşkil etmedi mi?
İnternet kafelerde futbollayarak oturan beyaz bereli çocuklarımızın Dink'i tanıyıp bilenmelerine/en azından olayların hissiyatlanmaları böyle cereyan etmiş GİBİ (Türüt kliplerinde filan) lanse edilmesine sonradan ve önceden 'Gerekçelendirme İmal Sanayii'nin- yaramadı mı? Kullanılmadı mı?
Yani deretepe/kıl tüy/kan ceset 'kullanılmış' bu maddenin artık miadını doldurduğunu ve Ar'la Kayacı'nın dahi ayağına dolanabilecek kadar kedi yumaklandığını kabul etsin (ve nitekim: edecektir) AKP.
O maddenin içeriğini (sizi temin ederim) aynen başka bir maddeye taşımayı da (şu günlerde kanunun karşısında kıldan ince boynunun) borcu bilecektir.
Benim 'yadırgadığım' tamamen: CHP'cilerin, ulusalcıların, Ergenekoncuların, Türksolcuların, aydınlatmacıların, herrrşeyibilenlerin, bendeniyimibileceksinkardeşimci-lerin, yargıhükümrancıların:
yani Medyalamamızdaki O Müthiş ve Kocaman Koro'nun söylediklerinin TIPKISININ AYNISINI (evet! Pınar Kür'ün ifade ettiği üzre, onun kadar ortacı ve sıkıcı olmayı başaramadan) ifadelendirmesi üstüne Aysun Kayacı'nın-
NEDEN ona yalnızca ve yalnızca Mehmet Y. Yılmaz'ın sahip çıkmış olmasıdır?
Cumhuriyet Gazetesi'nin bütün fikir başları tamamen aynı hissiyatlanmaları ifadeye kendilerini on yıllardır adamış iken, NEDEN bu Cumhuriyet Çocuğu'nun çemkirmelerine sahip çıkmamaktadır?
Tabii (Pınar Kür Çizgisi'nin belirttiği minvalde) "Neden Emekli bir Orgeneral'le, kömüre ve nohuta muhtaç bir gecekonducunun oyu bir olsun ki?" ya da "Neden koskoca bir Anayasa Mahkemesi Üyesi'yle bir Yargıtay Başsavcısı'yla, Kayserili bir mantıcı teyzenin oyu (ve hatta onun Meclis'imize tebelleş ettiği vekilleri) bir tutulsun ki?" demiş olsaydı Aysun Kayacı-
Örneğini Dağdaki (muhtemelen: Kürt) Çoban yerine bu güzel insanlarımızdan seçmiş olsaydı, Atatürkçü Düşünce Derneği bir sonraki İzmir Mitinginde güzel megafonunu bulmuş olurdu!
Bu kaçan fırsata yandıklarından belki de, hissiyatlarını bunca direktoman dillendiren güzel yavuracağımıza sahip çıkamadılar. Belki de Pepsi reklamlarından.
Öpüştüğü için değil!
FANATİK LAİKÇİ onlar.
'Anti-emperyalistiz' sanrılandıkları için. Putin'i öven Rus modacı kızın defilesine çıksaydı Kayacı- diyelim. Nedenleri bunlar olabilir yani.
'Kaçan balık, güzel olur'- diye ekonomi yazarı bitirişi yapıyorum.