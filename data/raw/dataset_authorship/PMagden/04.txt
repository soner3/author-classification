Rakel'in Çilesi

Rakel Dink gözlerimizin önünde yaşlanıyor, çöküyor, acıdan katılıyor.
Bir-bir buçuk yılda: on yıl yaşlandı, yirmi yıl yaşlandı Rakel Dink gözlerimizin önünde.
Kocasını öldürdüğümüz, öldürttüğümüz yetmedi çocuklarının babasını; Bu Siyasi Cinayet'e dair hakiki adaleti ondan esirgeyeceğimiz her gün yeniden, sil baştan bayraklandırılıyor.
Her gün, her hafta yeni bir bilgi kırıntısına ulaşılıyor, cinayetin ne denli önceden planlanmış, ne denli uzantılı bir cinayet olduğuna dair-
Her bilgi; sonra gözlerimizin, ama asıl Rakel'in gözlerinin önünde, imha ediliyor.
"Gerçeği size vermeyeceğiz. Hakikatin derinlerine ulaşmanızı sağlamayacağız. Anlamadınız mı? Hâlâ anlamadınız mı?"
Erhan Tuncel'in telefon kayıtlarının imha edildiği ortada. Böyle bir belge var. Düzenleniyor. Ya da düzenlenmiyor. Telefon kayıtlarının imla edildiğine dair belge, mahkemeye ulaşmadı. Ulaşmıyor.
Coşkun İğci'nin avukatı yok-muş. İfade veremiyor.
Son mahkemede henüz.
Erhan Tuncel'in Muhsin Yazıcıoğlu'yla Yasin Hayal'i konuştuğu ortaya çıktı. Sonra göle dalıyor bu Bilgi Canavarı. Gözden yok oluyor.
İki jandarma 'Artık komutanımız değil, bizimle uğraşamaz" diyerek Eski Trabzon Jandarma Komutanı Ali Öz'le ilgili ifade verdi. 'Cinayetin
işleneceği bildirilmişti' diye.
Albay Ali Öz gidip TBMM'de ifade vermiyor.
Veli Küçük DE Susurluk için çağrıldığında ifade vermemişti.
Canı istemeyen ASKER, istemediği konularda ifade vermiyor ülkede. Netice çıkartmanız bekleniyor.
'Canımızı sıkmayın!'
Küçük O.S. sondan bir önceki mahkemede küfretti Rakel'e.
Yasin Hayal son mahkemede bazı soruları beğenmiyor, 'tepki gösteriyor.'
Katil Çocuk ve Ağabeyler kilo alıyorlar. Jilet gibi takım elbiseler, saç baş jöle içinde mahkemede racon kesip hakaret yağdırıyorlar Rakel'e. Olmadı pis pis bakıyorlar. "Başımıza azize kesildi bu da!"
Yasin Hayal'in avukatı habire olay çıkartıyor; Ermeniler'e hakaret ediyor. Hrant'ı destekleyenlere küfrediyor. İçerdeki Cici Avukatlar dışarı çıkarılmasını talep ediyorlar. "Halkı kin ve düşmanlığa tahrik ettiğini" söylüyorlar.
Mahkeme Heyeti iplemiyor Cici Avukatlar'ı. 'Vızıldandıklarını' düşünüyor olsalar gerek.
Yasin Hayal'in Avukatı mahkeme salonundaki Hakaret Şov'una, mutlaka dışarı çıkıp kameraların önünde de devam ediyor.
Hakkında bir suç duyurusu yazıp savcılara teslim edemiyor Cici Avukatlar. Yoksa suç duyurusunda SÖZLÜ bulunmaları yeterli; diye mi düşünüyorlar?
Rakel Dink her duruşmada Katil Çocuklar'ın hakaretlerini, şovlarını, gözlerini, sözlerini sineye çekmek durumunda bırakılıyor.
Her duruşmada adaletin nasıl ondan esirgeneceğini, Hakiki Katiller'e uşalışmaması için bu Derin Millet'in bu Devletiçi Çeteleşme'nin nasıl örgütlü, hazırlıklı ve kural tanımaz olduğunu seyretmesi isteniyor.
Rakel Dink bu korkunç gösteriye, bu Hakiki Adalet Duygusuna Hakaret Sirki'ne nasıl katlanıyor- bilemiyorum. Rakel Dink gözlerimizin önünde yaşlı bir kadına dönüşüyor.
Cenaze günü konuşurken genç ve güzeldi. Rakel Dink'in ruhundan parça koparıyor her gün Akbabalar. Adaletsizlik, hiç bu kadar can yakıcı olmamıştı. Ya da soykırımın her inkârındaki kadar.
Geçenlerde gazetelerde bir haber vardı. Bir polis Rakel Dink'in kapısını çalıp, "Sokakta bekleyen ekip kalsın mı?" diye soruyor. O da "Mahalleli açısından iyi olur: Kalmasında sakınca yok" diyor. Bu kadar.
Biikaç gün sonra Emniyetten Sorumlu Vali Yardımcısı Ergun Güngör imzalı bir mektup varıyor eline, "Koruma talebiniz kabul edildi" yazılı.
Rakel Dink'in böyle bir talebi olmamıştı da- BU Ergun Güngör, hani bir kadın, bir erkek MİT'çiyle; odasına çağırdığı Hrant Dink'e gözdağı veren Ergun Güngör!
Sabiha Gökçen'le ilgili Agos'ta çıkan haberin belgelerini isteyen, sonra torbalarca belgeye bakılmadan, biri kadın iki MİT'çiyle Hrant Dink'in kulağını çeken/yüreğini büken Ergun Güngör! Hrant Dink'i bir güvercin tedirginliğine 'sevk eden' Ergun Güngör.
MİT'çilerin kimliği açıklanmadı. Ergun Güngör'ün ifadesi alınmadı. Görevinin başında. Rakel Dink'e mektup yolluyor!
Vali(miz) Muammer Güler'e "Umarım onu tehdit eden yardımcınızın imzasıyla yazı gönderme nezaketsizliği tekrar gösterilmez" diye bir mektup yolluyor Rakel Dink.
Mahkemedeki ve hayattaki 'nezaketsizlik' bir insanın taşıyabileceğinin üstündeki seviyeler (seviyesizliklerde) devam ediyor.
"Kanın sesi ancak adaletle susar" demişti Rakel Dink. Konuşmasında.
Oğlunu koruyamadık buralarda. Agos'a tehditler devam ediyor.
Mahkeme açmalar da.
Adaletin yerini bulmasına dair, bir kaygımız yok bana kalırsa.
On yıllardır da olmadı.
"Hukukta adaletin yeri yoktur."
Anlaşılan, özellikle Bu Topraklar'da.