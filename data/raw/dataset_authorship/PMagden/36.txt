Aynada Kendini Seyreden

Liv Ullmann'ın otobiyografisinde okumuştum.
'Changing' (Değişmek) isimli.
Orda işte, sevgilisinden ayrılmak zorunda kalıyor Ullmann.
O da perişan, adam da.
Son bir kez birbirlerine sarılmışlar, dayanamayıp ağlıyorlar.
Çok üzgün, kırgın, kırık Ullmann.
Bi de ne fark etsin? Adam, yani ayrıldığı, acılar içinde hıçkıran adam, bir yandan aynada kendini seyrediyor.
'Ayrılırken Ağlayan Adam' haline hayran muhtemelen, aynadaki suretiyle meşgul. Esasında.
Ayrılmak zorunda kaldığı için ağlamaktan daha gerçek/önemli/izlenesi onun için. Aynadaki ayrıldığı için ağlayan hali.
Çok yakın bir arkadaşım da, onları asansörde filan kolayca yakalarsınız, nerde ayna görse, cam görse KENDİNİ SEYREDİYOR konuşurken.
Onun için konuşurken kendini izlemenin hazzı, konuşmanın kendisinden çok, eminim.
"Niye habire aynada kendine bakıyorsun?" dediğimde, cevabı hazır.
"Ben narsisist değil; realistim" diyor.
Gerçekçilikmiş aynada kendini izlemesi.
Ama çok dilbaz biridir.
Dilbaz insanlarla çoğu zaman hiçbir yere varamazsınız.
Verecekleri cevabın şehveti, yani öyle işlemeli/neonlu/maytaplı bir cevabın gösterişi, onlar için hakikatin (can sıkıcı da olabilecek) duruluğundan, katır kuturluğundan iyidir.
Dilbazlar ve yazarlarla, zordur yani hakiki bir ilişki tesis etmek.
Ki zaten dilbazların çoğu yazar oluyor.Lar.
Bazen tanıdığım bir yazarın, yakın bir ahbabımın yani, yaptıklarını yazılasılığından mı yaptığını merak ederim.
'Yapmak' değil de, 'duymak', 'hissetmek' daha çok.
Zira yazarlar (yani bir kısım dilbazlar) düşünce duymacayla geçirirler ömürlerini. Yapmayla değil.
Yaptıkları tek şey kendi promosyonlarıdır. Bazılarının.
Yani 'başarılı' olanlar self-promosyonda başarılı olanlar.
Ne hıçkırıklı ki!
Ama işte belki yazmak da, hatta tamamen öyle, aynada kendine bakmaktır.
Narsisistik yara'na bakıyorsundur.
Narsisist nesne'ne bakıyorsundur.
Yani: kendine bakıyorsundur. Kendi kendine.
İçinde olan bitenin, içinde olup bitmesini istediğinin yansımasına bakıyorsundur.
Yazarların samimiyetinde şüphe edenlerdenseniz: haklısınız.
Kendini doldurma nerde biter de, hakikat nerde başlar bunlarda- bilemezsiniz.
Üstelik seçe seçe dolduruyor kendini.
Hani şarküteriden çeşit çeşit ve azar azar alan modeli vardır. "Yüz gram jambon. Yüz elli gram edam. Yüz gram şundan, yüz elli bundan."
O yüz, yüz elli gramlar nasıl bunaltırsa izleyeni; yazarın da böyle duygu/düşünme kanaviçelenmeleri mevcuttur.
"Yüz gram acı, yüz elli gram iç burkma, yüz gram şundan, yüz elli gram bundan."
Belki yazarların yazarlarla arkadaş olması, yani bir ipte iki cambazın oynaması zordur.
Bu yüzden.
Ama imkânsız değildir.
Sizi temin ederim: bir yazarın bir yazarla arkadaşlığı, bir marangozun bir marangozla arkadaşlığından ya da bir tuğgeneralin bir korgeneralle arkadaşlığından çok daha zevklidir.
Ya da yazara, bu, aynada kendini izleme hastalığı yüzünden böyle gelir.
Ama sonuç olarak, yalnızca eşitlerimle arkadaşlıktan zevk alan biri olarak: izin veriyorum, herkes kendi işinden biriyle daha bir zevklenir. Renklenir.
"Yazı, tuhaf dönemeçlerden geçerek ne idüğü belirsiz okyanuslara ulaştı."
Yazar Yalanı.
Yazar, yalan yaratma üstüne kurulu hayatını, aşırı bir samimiyetle dengelemenin de peşindedir.
Ama kimle? Bu denge?
Yazı bitsin! Nereye gittiği hepten belli değil.