Medyalamada 1 Yaşlı Sapık Vakası

Hüseyin Üzmez'in susma hakkını kullandığı, yok hayır: bir sayfa bir savunma yazıp Savcı'ya verdiği; avukat ya, kendi kendinin avukatlığını yapacağı-
Sapıklar Saldırıya Uğramasın! mantığıyla tek kişilik hücreye mi konulduğu; bi Yaşlılar Hücresi var oraya mı konulduğu 10 yaşlıyla birlikte; tavuk, çorba ve baklava mı yediği- yanında pilav yok muydu: tümm bu bilgiler geliyorlar, gidiyorlar, zaman zaman birbirleriyle çelişiyorlar.
Ama en son şu harikulade kırıntıyla donatıldık "Çapkınım, hovardayım" demiş (Eski) Vakit Yazarı: Kendisini sorgulayan Savcı'ya!
Öyle bir şarkı var! İkinci satırı da '24 ayardayım'- öyle değil mi?
Ben bu ifade cümlesinin doğru olduğuna eminim. "Yaşlıyım, cinsel sapığım" diyecek hali yok ya hayatını kendinden memnun, kendine meftun olmaya adamış Bu Adam'ın.
"Çapkınım hovardayım/24 ayardayım" deyip belki göz kırpacak Savcı'ya. Ve 'libidosu bu denli (katkısız) yüksek seksenlik bi yazar'a hayranlık duymasını bekleyecek. İçin dışın.
Hayatı boyunca, hayranlık duyulmuş zira Hüseyin Üzmez'e. Ya da o kendini böyle algılamış: Hayran Olunacak 1 Dürüstlük Abidesi olarak görmüş/gördürmüş/gördürdüğünü zannetmiş.
"İlk sağcı suikastçiyim" diye, gep gep geğiriyor mesela 'kimliğiyle'. 'Çocuk katil adayı' olarak konumlamamış kendini. Aynen Küçük O.S. ve Yasin Hayal'in; İsmail Türüt'ün 'Plan yapmayın ulan' türküsünde 'konumlandığı' üzre.
'Küçük Kahraman' hep 'küçük' ve 'kahraman' olarak kalakalmış kendi delüzyonel dünyasında. Zira Üzmez'in 'yaşına' dair, 'yaşlanmaya' dair bir kaydı olmadığı apaçık ortada.
Kendinden 50 yaş küçük bir kızla 'platonik' aşkını 'Can Pazarı' isimli romanında itiraflıyor. İftihar ediyor aşkıyla. Ve romanın sonunda 'rahramanın Çeçenistan'a şehit olmak için gitmesini' kendisinin DE düşündüğünü söylüyor. Birebir bu dışavurumun romanı, aşırı sağcı/dinci Vakit Gazetesi'nde hiçbir beis yaratmıyor. Hüseyin ağbilerinin başları üstünde yeri var, anlaşılan. Belki de hâlâ 'Küçük Hüseyin'in.' 'İlk sağcı çocuk katil'in.
Sonra 50 yaş kendinden (ama Küçük Hüseyin'den değil; Küçük Hüseyin hâlâ 16-17 yaşlarında: çapkın hovarda, 24 ayarda) bir hanımla evleniyor. Vakit Gazetesi YİNE iftihar ediyor eminim yazarıyla. Yüksek Libidosu Olan Bu Yazar, yuvalanmaya devam ediyor.
14 yaşındaki küçük bir kızın annesi fuhuş takibinde polislere takılınca, Çapkınhovarda Üzmez'in 'düzenli aralıklarla cinsel ilişki kurduğu' annenin yanı sıra, kız çocuğunu da bitmekbilmez fantazilerine alet ettiği ortaya çıkıyor.
Nedamet getirecek bir adam değil!
Necip Fazıl, yüzünün Mephisto'ya benzediğini fevkâlâde haklı olarak ifade ettiğinde, "İçimden ne şeytanlıklar geçiyor, ne şeytanlıklar!" diye nerdeyse 'iftiharla' bu benzetmeye sahip çıkıyor.
Hakikaten içinin 'nitelikleri' yüzüne bire bir yansıyan biri Hüseyin Üzmez. Ve fakat yıllarca 32. Gün'den Dobra Dobra'ya bir sürü programa 'bir tat, bir doku' olarak çıkarılıyor, ağırlanıyor. Feci derecede açık sözlü bir şeriat yanlısı, ilk (kendi ifadesiyle) sağcı suikastçi olarak Medyalama Sirki'nde Üzmez'in ucubelik kapasitesi de es geçilmeyip değerlendiriliyor.
Kendi içinde tutarlı, yaşlı bir cinsel sapkın H. Üzmez. "Ne yani 14 yaşında bir kızla oynaşmak suç muydu?" çizgisine kursa 'savunmasını' en doğrusu, en tutarlısı olur. 'Hakikatlerle kopuk bağlar'dan (ki, en hakikisi bu) yırtar bir nevi.
Laikçi Kesim çok çok sarsılıyor! Kendini 'dindar' diye gazlayanların foyası (once again) ortaya çıktı!
Hem şokşokşok vaziyetteler; hem de iğrentiler, nasihatler, isyanlar, bağırtılar, ders vermeler içindeler.
Süper bir top geldi ayaklarına. Programında 'Sapık var!' diye bağırıp sonra Avusturyalı Baba Sapığı duyunca Üzmez'i bir nevi affedenler mi istersiniz, 'Allah kimseyi Üzmez kadar utandırmasın' diye bi anda Rabia Hatunlaşanlar mı?
Ama herrr şeyden tuhafı Vakit Gazetesi'nden ısrarla hesap sormaları: nasıl sahip çıkarlarmış sapık yazarlarına? Neden nedamet getirip Laikçi (Değerlerin) ayağına kapanmıyorlar?
Vakit Gazetesi hem 8 kere filan alıntılayıp "Hırsızlık yapan kızım Fatma olsa elini keserim"le NE denli şeriat yanlısı olduğunu bir nevi ispatlıyor (artık Üzmez'in neresini keseceklerini, bilemiyoruz), HEM DE "Ulan sizi gidi zinacılar/binacılar: size mi kaldı bize psikoseksüel hesap sormalar ulan?" dayılanmasına işi vardırıyor ki-
HAKSIZ DA SAYILMAZLAR! İşte drama ya da bu ülkenin Sonu Gelmez Çelişkiler Komedyası, burada 'yatıyor.'
Türk Medyalaması'nda Cinsel Utanmazlık Flamasını yıllarca daha yükseğe, daha yükseğe, daha daha daha yükseğe takmış bir köşepeynirinin 'O Şimdi Anne' yeni kimliği ve 'âlemin' hafızasını sıfırlama arzusu ile 'Allah'lı, 'utandırmasın'lı yazısı diyelim; ya da kendisini zamanında ağırlamış zırva sabahdedikodusu programında 'Sapık var!' diye bağırma ihtiyacı-
Bunlar yalnızca tutarsız, gülünç, saçma değil; aynı zamanda ayıp da kaçıyor.
Yatıp kalkıp NE çizgide olduğu feci bariz Vakit'e hesap sorma numeroları, esasında bütün Sanrılama Hayatı boyunca Üzmez'i ağırlamış gazetesinin 'tutarlı' davranmasına dair çocuksu/inatçı tepinmeler filan-
Hıncal Uluç'un kendinden 50 yaş küçük sweet-heart'ıyla çektirdiği fotoğraflarda, evet Kız'ın (ve annesinin) rızası vardı. Kız reşitti ayrıca.
Ama bayraklandırmaya çalışılan Lolitasına Doyamayan Viagracı Adam (doysun kara topraklar!) ve on yıllardır gazladıkları bilumum Medyalama İmajları, Hüseyin Üzmez'in ki kadar değilse de, ziyadesiyle utanç verici, kadını/kızı aşağılayıcı ve maalesef- iğrençti!