2009 Örovizyon Adayımı(zı) Açıklıyorum

Şimdi, harbiden alınıp küsücem bu yazımı bi Dalga Geçme yazısı telakki etme gafletine yuvarlanırsanız.
Bazen (arkadaşlarımla da oluyor) feci ciddi bi teori topaçlıyorum. Sanki onlarla dalga geçiyormuşum edaları, ifadeleri. (Gel de- dövme.)
Nasıl bazı adamlar futboldan anlarlar (ya da öyle sanırlar) ise, ben de Popüler Kültür'den anlarım kardeşim. Mesela bu sene İlerici TRT'miz 'Mor ve Ötesi'ni yolluyor Eurovision'a.
Fena mı yapıyor? Bi kere sıkı bir grup. Hem iyi çocuklar, güzel çocuklar, sosyal içerikli çocuklar. Hem de 'Özal Çocukları' olmanın muhtelif garibanlıkları, zafiyetlerinden mustarib, hatta muzztarib çocuklar. (Yani onların zamanında muz boldu, ucuzdu. Biz ise herrr zamankinden de Muzz Cumhuriyeti olmuştuk.)
Diyelim 'Şirket/mirket anlamam. Tanımam. Takmam.' esas parçalarının olduğu son albümün tanıtımını; KOÇFEST'te, yani Aygaz olur, Arçelik olur, artık Migros olamaz (sattılar maalesef) KOÇ'un BÜTÜN ŞİRKETLERİNİN kutlanma/mutlanma gecesinde yapmakta hiçbir beis görmüyorlar/duymuyorlar.
'Hani Anti-Şirket Sözlerimiz? Eleştirel Gözlerimiz?' demiyorlar. Diyemiyorlar.
KOÇFEST'te sahneye çıkıp 'Şirket mirket anlamam!' yapabiliyorlar.
Yine de anlayışla karşılıyorum. (Çünkü ben ciddi olduğu kadar, anlayışlı biriyim.)
Ama anlaşılamayan hakikat şu: Eurovizyon Banalitenin Son (ve yıkılınamaz) Kalesidir!
Orda varlık göstermek için ya harbiden banal/kitsch olacaksın, ya da işi iyiden (Finliler'in yaptığı gibi- keratalar!) dalgaya vuracaksın.
Biz de 'Dalga' olarak yalnızca, artık epeyce yaşlanmış olan, Huysuz Virjin var.
YA DA- nananaaan! İşte Örovizyon (Harbi) Adayım Hanımlar Beyler: GÖKHAN ÖZEN!
Geçen hafta kanallar arasında zıplar iken 'Özgür Aras'la Hopluyorum'a denk geldim. Bi de baktım konuğu Gökhan Özen!
Vallahi, billahi enteresan bir çocuk.
Üstelik onun bi müzik kanalında VJ olduğu günlerden beri, bir nevi takipçisiyim.
O günlerde telefon bağlantısında bulunan (bitmek tükenmek bilmez) 'hanım' hayranlarına 'amatörce' şarkılarını söylüyordu. İlk albümünü yapmasına ramak vardı. Harbi bir megalomandı. Nasıl methediyordu kendini, bu kadar olur!
Şimdi baktım Özgür Aras'ta, artık gizli megaloman, yani açık TevazuAdam olmuş. Pek bir ders almış/hazmetmiş/oturtmuş havalarında, edalarında. Bi kere: güzel bir çocuk.
Yeşil gözleriyle bi melül mahzun bakmaları var ki: Örovizyon'un esas oyvericileri olan kadınların/kızların ve gey'lerin içi anında gider.
Vücut yapmış. Az biraz kısa boyu, dansları mansları- harbiden albenili bir evladımız.
Ayrıca, yok sesi vardır/yoktur'a hiç girmiyorum. Acayip duyarak/hissederek okuyor parçalarını. (Ki, Serdar (Ortaç) kardeşimiz de böyledir.)
Ses, hemen hiç kimsede yok. Olmayabilir.
Ve fakat böyle hissederek okuması tüm o saçma sapan parçalarını, önemlidir.
Ayrıca saçma sapan/maçma mapan: ben çok eğlendirici buluyorum şarkılarını.
"Aramazsan arama yar/Aramazsan arama
Zaten derman olmazsın sen/Benim gönül yarama" parçasını da (ki, laflarını az biraz atmış olabilirim) CİVCİV isimli 'Ufak at da tavuklar yesin' başeserini de, gayet eğlenceli/samimi/gullüm'ü yerinde ve hatta kitschşahane buluyorum.
Dolgusal parçaları da çok güzel 'okuyor' çocuk. Avrupa'ya harbiden hitap edecek (Latin Amerika ve Esas Amerika'ya da) bir fiziği var. Müziği var. Türk Tipi bir eser.
Enrico İglesias isimli SeksCivcivi'nden NE EKSİĞİ VAR bizim Gökhan Özen'imizin?
Çocuk tam Eurovision (her çeşit yazıyorum bu kutsal ismi: görüyosunuz) için/adına/tadında yaratılmış.
Üstelik bahse de varım: Gökhan Özen, Örovizyon'a gider de, ilk üçe giremez ise, sallamazsa oraları bangır bangır, yapacağımız bir çekiliş ile yüz kişiye (toplam) bir milyon dolar dağıttırmaya hazırım. Yalnız Bu Köşeci'nin bu bahis meblağını, patronu Aydın Doğan ödesin artık.
Madem ben EnKahraman'ca Recep Tayyip beyin 'manevi' tazminatını kendi cebimden ödemeyi vaat ettim; artık, böyle abuk sabuk bahisçiliğimin paraları da Sayın Patronum'un cebinden çıksın. Bir bahis açılsın. Bin fikir saçılsın- hadisesi.
Düşünsenize: hûn olmuş ruhu Sayın Başbakanımızın benden alacağı (inşallah) paralarla, azcık olsun pansumanlanmış olacak. Değmez mi yani?
Pardon, konumuza dönelim.
Evet jet-ski gezisinde 'ölümden dönmek', adamlarıyla kuaför dövmek, Sedat Peker'le kanka olmak tarzı süper bir mazisi de mevcut bu çocuğun. Farkındayım.
Ama içimde ölmek istemeyen objektif bir jüri var. Bu evladımız Örovizyon'u sallamaz ise, 'Bütün kabahat benim!'
Eminim. Gökhan Özen'in Eurovision için yaratılmış olduğundan.
Bana bir şans verin! Absolutely eminim.