Bir Musibet Bin Nasihatten İyidir

Bazen onca slogan, kamu spotu yerine teşhir edilen bir skandal, görün bakın işi nerelere getirebiliyor.
Bir musibet bin nasihatten iyidir

Biz her gün başka bir gündemle yatıp kalkaduralım, şu aralar İngiltere’nin tek derdi sapık DJ soruşturması. Bildiğiniz gibi Savile, BBC’de görev yapan gelmiş geçmiş en ünlü çocuk programı yapımcılarından biriydi. Kendisi geçen yıl öldü, yaptıkları ise bu yıl ortaya saçıldı. İsterseniz bu rezalete biraz olumlu yanından bakalım. “Cinsel tacizin hele de pedofilinin olumlu tarafı da olur muymuş?” demeyin.

İngiltere’deki bu tür pedofil vakalarının üzerine giden dernekler, bu soruşturmadan son derece memnun gözüküyor. Zira söylediklerine göre, Jimmy Savile’in cinsel taciz suçları medya tarafından ifşa edilip gündeme taşındığından beri dernekleri arayıp yıllar önce olmuş cinsel taciz olaylarını ihbar edenlerin sayısında büyük artış yaşanmış. NAPAC (Taciz Mağdurlarını Koruma Derneği) önceleri haftada 200-300 adet olan ihbar telefonlarının son üç haftada 2500’e ulaştığını bildiriyor. Rakamın yüksekliğine bakar mısınız!

Çocukları koruyan Lucy Faithfull Derneği ise kendilerine gelen telefonlarda % 50 artış olduğunu açıkladı. Tecavüz mağdurlarını koruyan Rape Crisis Derneği ise kendilerine yapılan müracaatlarda % 20 artış olduğunu söyledi. Sadece dernekler değil avukatlar da kendilerine yapılan tecavüz ve cinsel taciz şikâyetlerinde artış tespit ettiler. Savile olayının İngiliz halkı üzerindeki etkisiyle, bu örneklerle iyi bir değişime girmiş olduğu görünüyor. Böyle arka arkaya sayınca ne kadar çok derneğin olduğunu fark ettim. Unutmayın, bunlar sadece konuyla ilgilenen sivil toplum kuruluşları. Yani bizde her fırsatta aşağılanan STK’lar.

Bu işin bir yönü.

Bir de elbette medya bacağı var. Medya, Savile olayında bu ünlü DJ’in tecavüz ve cinsel taciz suçlarını saklamakla suçlanıyor. Ancak bundan birkaç ay önce başlayan ve medyanın ünlülerin yaşamına tecavüzünü sorgulayan Leveson soruşturması da tam tersi istikamette ilerliyor.

Leveson soruşturması malum İngiltere’nin telefon dinleme magazin skandalını araştırıyor. Hani şu medya devi Murdoch’un başrolünde olduğu soruşturmadan bahsediyorum. Burada ise medyanın bir haberi tüm detaylarıyla masaya yatırması, şahısların özel yaşamlarına karşı mütecaviz bir davranış olarak tanımlanıyor. Şimdi İngiliz medyasının Leveson soruşturması ve Jimmy Savile’den sonra hangi yöne gideceği tartışılıyor. Bazen onca slogan, kamu spotu yerine teşhir edilen böyle bir skandal, görün bakın işi nerelere getirebiliyor.

Darısı başımıza diyemeyeceğim bir durum!

Bu ülkeyi kim yönetiyor?

Ankara’daki tartışmalarda bayram kutlamalarında kurulan polis barikatını kimin kaldırttığı hâlâ esrarengizliğini koruyor. Cumhurbaşkanı Abdullah Gül kendisinin talimat verdiğini söyler gibi oldu. Cevap Başbakan Erdoğan’dan gayet net bir şekilde geldi. “Bu ülkeyi çift başlı yönetmiyoruz” dedi. Hep beraber anayasayı açıp cumhurbaşkanının yetkilerini bir kez daha okumakta fayda var.

Anlaşılan o ki önümüzdeki günlerde bu tür tartışmaları daha çok ve sık göreceğiz. Şimdi bunları yazınca aklınıza ikilinin arasının bozulduğu filan gelmesin. Geçen sefer Kürt meselesinin çözümü konusunda böyle bir şey olduğunda “...aralarına giren kedidir, hatta Kürt kedisidir” demiştim. Ben hâlâ oradayım. Kedidir o, kedi...

Pastanede kutlama bal gibi olur

Amasya Valisi’nin pastanede Cumhuriyet kutlamasına pek çok kişi tepki gösteriyor. Nedense bana çok tuhaf gelmedi. Evet, ne yazık ki bazen Anadolu’nun en renkli ve sosyalleşilen mekânları bir pastane de olabiliyor. Geçen yıllarda Hasankeyf dönüşü yolumuz Batman’a düştü. Uçağı bekleyeceğiz, ‘Ne yapalım?’ diye sorduk. Bize bir pastane gösterdiler. Gittiğimizde ‘Beyaz Batmanlılar’ brunch yapıyordu. Şehirde bir tek bu mekânda brunch varmış. Biz de açık büfeye yönelip afiyetle yedik. Gayet de güzeldi. Beyaz Batmanlılar hallerinden memnun gözüküyordu.

Bizim kutsal ve önemli anlayışımız başından beri sorunlu olduğu için bu tür tuhaf tartışmalar yaşıyoruz. Ezberler ve alışkanlıklar üzerine kurulu bir kutlama ve anma ritüelimiz var. Bu yüzden normal şartlarda kimsenin dikkatini çekmeyecek şeyler gürültü kopartabiliyor. Cumhuriyet Bayramı, cumhur yani halk neredeyse orada kutlanır. Vali Bey’in muhtemelen sıkıcı makam odasındansa herkesin uğrak yeri olan bir pastane pekâlâ olabilir. Üstelik kutlama fotoğraflarına baktım, herkes halinden memnun gözüküyordu.

(Bu yazının ardından Batman’ın en renkli yerleri listesini sizden bekliyorum artık.)