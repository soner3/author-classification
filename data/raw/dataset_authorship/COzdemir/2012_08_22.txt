Terör Yerine Medyayla Mücadele

Türkiye'yi kana bulayan bir terör eylemi dünya televizyonlarında canlı yayınlarda duyurulurken bizde sanki bir emir ile yayınlar doğa belgesellerine dönebiliyor.

Türkiye’de iç siyasette çıkmaz bir yola geldiğimizi en iyi, çocukları hedef alan Gaziantep’teki bu son hain terör saldırılarından sonra anlıyoruz. İktidar partisinden muhalefet liderlerine kadar kimsenin söyleyecek tek bir yeni sözü yok. Hemen her lider bundan önce binlerce kez tekrar ettiği benzer sözcükleri tekrar ederek adı ‘çözümsüzlük’ olan asma kilide bir düğüm daha atıyor. Bu terör saldırıları yetmezmiş gibi bir yandan da trafik terörü tam gaz can almaya devam ediyor. Çocuklar bombalı saldırılarda ölüyor, askerler trafik terörüne kurban gidiyor!
‘Ölümlerden ölüm beğen cumhuriyeti’ vatandaşları olarak hangisine üzüleceğimizi şaşırdığımız günlerden geçiyoruz.

Tam bir cinnet hali...
Bütün bunların sorumluları ise Türkiye’yi nasıl kaosa sürüklediklerine bakıp olayların tam da istedikleri gibi gelişmesinden mutlu gözüküyorlar. Türkiye ardı ardına gelen bu acı haberlerle terörle yıllardır bildiği ve bir türlü sonunu getiremediği tanıdık bir ‘ezber’ üzerinden mücadele etmeye devam ediyor. İnisiyatif, Türkiye’den çok bu eylemleri gerçekleştirenlerin eline geçmişe benziyor. Şu anda hükümetin somut olarak atabildiği tek yeni adım, bu terör saldırılarının yayınını engellemek. Nitekim bunda son derece başarılı. Türkiye’yi kana bulayan bir terör eylemi dünya televizyonlarında canlı yayınlarda duyurulurken bizde sanki bir emir ile yayınlar doğa belgesellerine dönebiliyor. Gelsin balinaların seks hayatı!
Aslında sadece bu bile Türkiye’nin nasıl bir çaresizlik içinde olduğunun somut bir göstergesi. Elbette aklı başında hiç kimse anaakım medyada sadece yayıncılık kaygılarıyla hareket ederken terör propagandası yapmak istemez ancak terör propagandasıyla yayın yasağı arasındaki ince çizginin de herkes farkında...

Türkiye’de yeni oluşan hava, tüm bu olan biteni göstermeyelim, görmeyelim ve yolumuza devam edelim şeklinde.
Öyle bir hava var ki, sanki medya olmasa, bunları yayımlamasa etraf güllük gülistanlık! Şimdi böyle bir medyanın ağzına İçişleri Bakanımız yazılan tek tük eleştiri yazısını sokmayıp da ne yapsın!
Oysa birilerinin ortaya çıkıp medyayı susturmak için harcadığı vakit yerine terörle mücadelede net ve somut bir-iki adım atması gerekiyor. Nasıl Suriye konusunda, Irak meselesinde katılsak da katılmasak da ‘kararlı’ adımlar her şeye rağmen atılıyorsa terörle mücadele de sadece medyayla mücadeleye indirgenmemeli.
Cesur olunmalı, korkmadan, usanmadan kalıcı barışın çaresi için kararlar alınmalı.
Alınmasına alınmalı da ne alınacak, nasıl alınacak, hangi irade alacak? Terörle mücadelenin, terör haberlerini veren medyayla mücadeleye indirgendiği şu günlerde ufukta yeni bir şey görmeyi beklemek çok zor.
Çok çok zor...

Avrupa Birliği projesi rafa kalktı mı?
Orhan Pamuk, Avrupa’da konuştuğu gazetecilere Türkiye’nin Avrupa Birliği projesinin rafa kalktığını söylemiş.
Doğru mu?
Sahiden bizim artık Avrupa Birliği, yani Avrupa diye bir derdimiz kalmadı mı?
Aklımız fikrimiz ‘post-modern Sünni Osmanlı-Arap imparatorluğu’nun emperyal düşlerine mi kaydı?
Peki, bu kaybolan düşün yerine ne koyacağız; sahi bunu yeterince konuştuk mu? Bir anda kendimizi patlayan bombalar, devrilen rejimler ve Ortadoğu’da başlamak üzere olan bir savaşın eşiğinde bulmuşken bizi bu kör kuyulardan ne çıkartacak, bilenimiz var mı?
Avrupa Birliği rüyası Avrupalıların ayak diremelerine rağmen sadece bir birliğe girme değil, aynı zamanda bir yaşam biçimi projesiydi. Bir demokratikleşme paketini beraberinde getiriyordu. Anayasamızın baştan aşağı değişmesinin, insan hakları kavramının hukukun ve hayatımızın içine girmesinin bir başka türlü tarifiydi. Oysa şimdi anlaşılan, Bakan Egemen Bağış’ın koşuşturması ve heyecanını bir kenara bırakırsak, yeni Dışişleri Bakanımız Davutoğlu’nun böyle bir derdi tasası kalmadı.
İnsan bazen söyleyecek söz bulamaz ya...
İşte öyle!

Trafik terörünün etnik terörden ne farkı var?
Hadi diyelim dış güçler, iç güçler, kemikleşmiş sorunlar, şunlar bunlar, bir türlü terörle hak ettiği kadar mücadele edemiyoruz; iyi ama trafik terörü ile neden baş edemiyoruz? Bakın Uludere’den gelen haberler doğruysa 10 gencimizi askerde uyduruk bir trafik kazasında şehit verdik. Pisi pisine, hiç uğruna. Tamamen trafik konusundaki aymazlığımızdan dolayı. Geçtim on gencimizi; her bayram, yollarda onlarca insanımızı kurban verdiğimiz bir trafik katliamı olarak geçiyor. Peki ama neden durduramıyoruz bu trafik terörünü, Hıncal Uluç dışında düşünenimiz var mı?
Durun cevap vereyim; YOK.
Neredeyse her ailenin birer yakınını kaybettiği trafik terörü bizim için iç politika malzemesi bile değil. Bir kader gibi boşu boşuna karayollarında ölüp duruyoruz. Her yıl neredeyse terörden daha çok can alan trafik terörünü sadece seyrediyoruz. Hatta bırakın seyretmeyi, görmezden gelerek başımızı başka yöne çeviriyoruz.
Oysa bu bir kader değil, olmamalı. Başka dünyanın neresinde bu kadar çok insanımız b.k yoluna ölüyor.
Bir şey yapmalıyız...
Peki, kim yapmalı?
Bakın geldik yine zurnanın zırt dediği aynı noktaya...
Neyse durmak yok, ölmeye devam! 