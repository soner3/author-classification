Samet Söyle Yalan Mı?

Yarın basın toplantısına, Aziz Yıldırım'ın yerinde ben olsam, Samet ile çıkıp söze 'Birazdan söyleyeceklerim yalan mı Samet?' diye başlardım.
Samet söyle yalan mı?

* Her kavgada bir hayır var. Bakın bu sayede ben bile Samet’in kim olduğunu öğrendim. Alex ile Aziz Yıldırım arasındaki “Karşımda bacak bacak üstüne attı, ben de onu kulüpten attım” şeklinde özetleyebileceğimiz kavga ne kadar gergin geçerse geçsin işi mavraya bağlama konusunda milletçe antrenmanlıyız. Nitekim Aziz Yıldırım’ın öfkesini kontrol edemeyerek yaptığı ayaküstü açıklamada Alex’in tercümanı Samet’e söylediği sözler sosyal medyanın en büyük mavra konusu oldu. Hatta şakacıktan Google benzeri bir Samet arama motoru yapılmış. Ne yazarsanız ‘yalan değil’ diye cevap veriyor. Yarın basın toplantısına, Aziz Yıldırım’ın yerinde ben olsam, Samet ile çıkıp söze “Birazdan söyleyeceklerim yalan mı Samet?” diye başlardım. Bu sayede belki de başkanın kayan karizması bir parça toparlanır, ortam yatışır ve Alex hak ettiği gibi uğurlanır. 

* Türkiye’de iyi şeyler de oluyor. Bunun son örneği Başbakan Erdoğan’ın büyük bir tören ile başlattığı Kentsel Dönüşüm Projesi. Yerel seçime şunun şurasında bir yıl kalmışken başlatılan bu projeyi çok önemsiyorum. Elbette projenin tartışılır yanları var. Bunları sonuna kadar da tartışalım. Ama pisi pisine evlerimizde ölümü beklemek yerine birilerinin elini taşın altına koyup böylesine büyük projelere el atması gerçekten sevindirici. Eğer kentsel dönüşüm daha da büyüyerek hayata geçirilirse emin olun Başbakan Erdoğan’ın Türkiye’ye yaptığı en büyük hizmet bu olacak. Yeter ki tavsamasın, yeter ki kentsel dönüşüm derken rantsal dönüşüm olmasın, yeter ki işin ciddiyetinin farkına varıp arkasında durulsun.

* Değerler karşısında muazzam bir kafa karışıklığını toplum olarak yaşıyoruz. Bunun en somut göstergesini toplumsal ikonlarımızın özel hayatlarında görüyoruz. Komşusunun eşcinsel olmasını istemeyen, herhangi bir travestiyi yolda görse kaldırım değiştiren pek çok muhafazakâr kişi, ailece televizyonun karşısına geçip Bülent Ersoy’un ç.künü kestirmesinden cinsel hayatının ayrıntılarına kadar pek çok konuyu prime time kuşağında seyredebiliyor. Bırakın utanmayı, herkes hayatından çok memnun gözüküyor. İzzet Çapa’nın yeni programında Bülent Ersoy’un doğa belgesellerine ses efekti olabilecek şen kahkahası ile dolu bir programı seyrederken bunları düşündüm. Bu arada inanın abartmıyorum, Bülent Hanım cidden ç.künü nasıl kestirdiğini ayrıntılarıyla anlatıyordu.

* Biliyorsunuz son zamanlarda İstanbul bir film setine döndu. Nitekim James Bond ve Taken2 filmi İstanbul’da geçiyor. Ne kadar gurur duysak az değil mi? Değil. Londra’da çıkan Time Out, Taken2 filmiyle ilgili öyle bir kritik yayımladı ki insan okurken gülmekten ve utanmaktan kendini alamıyor. En kötü üvertür filmlerin çekildiği dönemle kıysalanan Taken2’ye ayıp olmasın diye bir yıldız verilmiş. Yani her İStanbul’da çekilen filme sevinmemek gerekiyor. İşin içinde reklam olacağım derken uvertür filmlere figüran olup madara olmak da var.

* ‘Grinin Elli Tonu’ bildiğiniz gibi fantezilerini içine gömmüş ev kadınlarımız için şu aralar ilaç gibi gelen bir kitap. Böyle olunca kitabın yazarıyla söyleşi yapmak istedik. Kabul de etti. Ancak yazarımızın bir şartı vardı, kitabı önceden okumamız gerekiyordu. Üstelik bir tanesini de değil, bir seri olduğu için üçünü birden... Ben ilkine başladım ama bu dev edebi eserden sıkıldım, devam edemedim. Mecburen ekip arkadaşlarımız okuyup özetlerini çıkardılar. Üçleme zengin bir adamın sado-mazo seks fantezilerine kurban giden genç bir kadın ile aşk ilişkisini anlatıyor. ‘Seks satar’ klişesine cuk oturuyor oturmasına ama o kadar! Şu aralar kitabı ellerinden düşüremeyen umutsuz ev kadınlarımızın hayallerini yerle bir etmek istemem ama kitapları okuduktan sonra söyleşiden vazgeçtik.

* Salı günü Tim Burton ile bir söyleşi yapma ihtimalim belirdi. Son filmi Frankenweenie aslında bir çizgi film. Tıpkı Frankenstein’da olduğu gibi sonradan canlandırılan şirin bir köpeğin hikâyesi anlatılıyor. Tim Burton’un karşısına geçince ilk olarak “Bu filmleri yaratırken ne içiyorsanız bayağı iyiymiş, bize de söyler misiniz?” diye sorarak söyleşiye başlamayı düşünüyorum.

* Londra’da nihayet ben de Sofra Restaurant ile tanıştım. Covent Garden’ın kapısında Cihangir’den tanıdığım bir garson ile karşılaştım. İngiltere’ye taşınmış, restoranın şefi olmuş. Bu arada yahu Londra’da ne kadar çok Türk varmış. Kendimi İstanbul’un bir semtinde gibi hissediyorum.

* Suriye toplarına karşı müthiş önlemler alındığının farkında mısınız? Son olarak vali, “Balkona çıkmayın, açık havada dolaşmayın” diyor, Kızılay ise psikolojik yardımda bulunacakmış. Gülmeyin, diplomasi bittiğine göre elde bir tek bunlar kaldı.

* Geçen gün Fatih Altaylı canlı yayında kendisine gelen bir mail’e “Dinle beni Avanak Avni” diyerek cevap vermiş. Baktım ayıplayanlar var. Hiç ayıplamayın, ara sıra öyle mail’ler geliyor ki ben çok daha ağırını söylemekten kendimi alamıyorum. Fatih Altaylı’nın farkı, o bunu ekran önünde yapmaktan çekinmiyor. Sosyal medyadan ya da mail adresinden küfür yazıp hakaret edenlere ders olsun.

Açılay Zuhal Olcay’ı mı taklit etti?

* İnanın polemik çıkarmak için değil sadece meraktan soruyorum; Yalan Dünya’da Açılay’ın taklit ettiği şarkı söyleyen sanatçı Zuhal Olcay mı?