Anla(ma)yana Böyle Anlatırlar Gülüm!

O meydanları dolduranlar devletin gözünde çok uzun süredir marjinal gruplardı.

Bizde milli bayramlar çok feci kutlanıyor. Yanlış anlaşılmasın dünkü ‘Biber Gazı Milli Bayram Kutlamaları’nı kastetmiyorum. Öncekilerde de iş yoktu! Pek çoğu savaş psikolojisindeki ‘3. Dünya Ülkesi’nin ikinci sınıf gösterilerini aratmıyordu. Gençlerin 19 Mayıslarda hep beraber tek düzen içinde büyük statlarda -artık sadece Güney Kore ve Çin’de kalan bir düzen içinde- pankartlardan milli şef portresi yapması filan feciydi. Ya da Zafer Bayramı’nda milli servetimiz dökülerek alınan silahlarla militarizmin gözünün çıkartıldığı sakil geçit törenlerini aşamamıştı. Çocuk bayramları ise hançereleri yırtılırcasına Atatürk şiirleri okuyan genç nesiller birer küçük kıyamet temsilcisi gibiydi.
Yine de yıllar süren Cumhuriyet projesinin birer göstergesi veya ete kemiğe büründüğü günler olarak seveni vardı. Bilinçaltında kurulan milli bayram psikolojisinden kurtulmak kolay olmayacaktı.
Velhasıl bir noktada değişmesi de şarttı.
Nitekim güzel örneklerle değişmeye de başlamıştı. Mesela İstanbul Büyükşehir Belediyesi son yıllarda her 29 Ekim’de Boğaz’da şahane bir havai fişek gösterisi yapıyor. Yüz binlerce insanımız da bayramı hak ettiği şekilde şenliklerle kutluyordu. Gelin görün ki değişimden kastedilen kuşkusuz dün özellikle Ankara’daki biber gazı şenlikleri olmamalıydı. Her konudaki ayarsızlığımız dün Ulus’ta da meydana inmişti. Polisin hoyratlığı, kitlelerin inatçılığı ile buluşunca her iki taraf da kendini ‘Mustafa Kemal’in askerleri’ olarak tanımlayarak birbirine girdi.
Polisin Türk bayrağı taşıyanları bile tekmelediği görüldü.
Pek çok kişinin Ankara’da meydanları dolduran ve ellerinde Atatürk ve Türk bayrağından başka bir şey taşımayan kitlelere biber gazı sıkılmasını yadırgadıklarını görünce, şaşıranlara şaşırmaktan kendimi alamadım. Oysa o meydanları dolduranlar devletin gözünde çok uzun süredir marjinal gruplardı. Ergenekon operasyonlarında Türkân Saylan’ın evi neden basılmıştı zannediyorsunuz? Cumhuriyetin bekçisi sayılabilecek Cumhuriyet gazetesinin başyazarı İlhan Selçuk gözaltına alınıp yaşına hürmetle serbest bırakılmamamış mıydı? Ulusalcılığın bayrağını taşıyan İşçi Partisi yönetiminden dışarıda adam mı kaldı? Sahi Tuncay Özkan diye birisi vardı meydanları ‘Biz kaç kişiyiz’ diye dolduran neden 5 yıldır cezaevinde kendisi dahil bileniniz var mı?
Askeriyenin içinde tutuklamalarda Genelkurmay başkanlarına kadar yükselen çıta konusuna hiç girmeyelim daha iyi.
Barolor, sivil toplum kuruluşları, çağdaş kadını koruma dernekleri, ulusalcı siyasi partiler hükümet tarafından nicedir bu devleti tehdit eden ‘marjinal’ güçler olarak tanımlanıyor.
Ulusalcılık adı konulmamış bir suçtu. Dün adı konuldu sadece.
Yeni Türkiye’ye hoş geldiniz!
Artık ister ulusalcı olmuşsunuz ister Atatürkçü isterse hükümet gibi düşünmeyen sıradan biri, hükümetin gözünde fark etmiyor.
Hükümet sizi ötekileştirdiği bir kabın içinde eşitliyor.
Ya onlardansın ya karşıtlarından!
Ulusalcılar hâlâ yaratıcı ‘anlayana’ manşetleri ile naif göndermeler yapadursunlar siz istediğiniz kadar elinize o gazeteyi, Türk bayrağını, Atatürk’ün fotoğrafını alıp Anıtkabir’e ulaşmaya çalışıp durun...
Copla, biber gazıyla, panzerlerden sıkılan suyla ‘Yeni Türkiye’ gerçeğini anlamayana işte böyle anlatırlar gülüm. Balkon konuşmasının ruhuna el Fatiha!
Bugün yaşananların ne anlama geldiğini hükümetin anlaması zaman alabilir. Dün alınan yanlış polisiye kararlar ve sert müdahalelerin etkisini tamir etmek kolay olmayacak. Hükümet %50’nin hükümeti olarak kendini konumlandırıp kalan herkesi marjinal görmesinin geri kalan kitlelerde büyük endişeler oluşturması kaçınılmazdır.
Dün Türkiye’nin büyük bir kesimi şunu gördü: Elinizde Türk bayrağı olsa da Atatürk flamaları taşısanız da tek hedefiniz Anıtkabir’e varmayı istemek olsa da hatta CHP Genel Başkanı olsanız da cop, tekme-tokat, biber gazından payınıza düşeni alabilirsiniz.

Artık marjinal olarak tanımlanmak bu kadar kolay!
Biz bir grup yazar 2007’den sonra ‘Yeni Türkiye’ diye bir kavram üretip üzerine yazıp durduk. Bizim durduğumuz yerde değişen bir şey yok ancak hükümet pozisyon değiştirdi.
Son olarak dün yaşananlarla hükümet kendi başlattığı bir hayali, kendi aldığı kararla noktaladı. Neden böyle yaptı bunu anlamak kolay olmayacak.
Güç sarhoşluğu, iktidardayken baş dönmesi böyle bir şey olmalı.
Başbakan Erdoğan bilerek ya da bilmeyerek karşısında farklı görüşlerden oluşan hatta birbirine zıt görüşlerdeki insanların bir araya geldiği yeni bir muhalif blok oluşturuyor. Düdüklü tencere demokrasimizde baskı ve basınç her geçen gün artıyor.