Otosansürlü Bir Yazı

Hrant Dink mi daha bahtsız Ermeni olduğu için askerde kör kurşuna kurban giden Ermeni Er Sevag mı? Seçin birini fark etmez...?
Otosansürlü bir yazı

Türkiye siyasetinde liderlerin karşılıklı atışmaları ile seviye yerlerde sürünmeye başladığından bu yana bizim de çilemiz büyüdü. Birkaç gündür yabancı meslektaşlarımıza bahtsız bedevi ve kutupayısı meselesini, horozun neden ‘tartışmadan sevip geçtiğini’ tercüme etmeye çabalıyoruz. İşimiz zor. Yine de dilimizin döndüğünce İngilizcemizin yettiğince biraz da yumuşatmaya çabalayarak ülkemizin algı seviyesinin en azından bu kadar yerlerde sürünmesini engellemeye çabalıyoruz.

Türkiye sınırları dışına çıkınca isteyin ya da istemeyin milliyetçilik damarınız kabarıyor derlerdi de inanmazdım.

Yine de insan düşünmekten kendini alamıyor ‘Bahtsız Bedevi’nin kim olduğunu biliyoruz da ‘Bahtsız Türkler’in kimler olduğunu nicedir konuşmuyoruz. Tabii bahtsızlık denilince akla ilk gelen ne yazık ki Türklerden önce Kürtler. Mesela Ümit Kıvanç’ın hazırladığı Uludere belgeselini izlerken ‘işte bizim bahtsızlarımız’ demekten kendinizi alamıyorsunuz. Pisi pisine öldürülen 34 genç. Babalarından bir tanesi belgeselde isyan ediyor “Bizim çocukların günlük kazancı 100 TL bile değildi bunun için adam öldürülür mü?” Hadi diyelim yanlışlıkla öldürüldü , bunun hesabını hiç kimse vermeyecek mi? Vermeyecek. Bahtsız yaşadılar bahtsız öldüler.

Belgeseli kapatıp posta kutusunu açıyorum, Ege Üniversitesi’nden bir öğrenci mektubu ‘Ege üniversitesinin içinde her gün polis var, üzerimizde müthiş baskı kuruldu, inanın yemekhane zammını bile protesto ettiğimizde tüfeğini gösteren polislerle karşılaşıyoruz” diye dert yanıyor. Hop bir dakika… 2012 yılını bitiriyoruz ama üniversite kampüsünde en basit haklarını bile dile getirmenin polisle karşı karşıya gelmenin bahtsızlık kapsamına girmeyeceğini biliyoruz hepimiz. Bahtsız öğrenci arayacaksak onları Türkiye’nin farklı cezaevlerinde aralarında eften püften basın toplantıları bahane edilerek aylardır yatan 700 tutuklu öğrenci arasında bulabiliriz. Mevsimden mevsime ertelenen mahkemelerde sıralarını bekliyorlar.

Madem cezaevleri dedik gazetecileri unutmayalım. Bahtsızlıktan bahsedeceksek cezaevlerinde sayıları 70’i bulan Türkiye’yi adaletsizlikte bir dünya rekoruna taşıyan bu bahtsız meslektaşlarımızı anmadan geçemeyiz. Dışarıda otosansürün bir karın ağrısı gibi karnına çöreklendiği gazeteciler ile hangimiz daha bahtsız yarışmasında kuşkusuz onlar şimdilik en bahtsızlarımız.

Bakın cezaevine girince Türkiye’de bahtsızlığın nerede ise bir kadere dönüştüğünü görüyorsunuz. İster terörle yıllarca mücadele eden Hanefi Avcı gibi Türkiyenin en yanlız tutuklu bahtsızı olun isterseniz o Hanefi Avcı’nın zamanında yakalayıp mahkûm ettirdiği terör tutuklularından biri olun inanın fark etmiyor. Öyle bir düzen ki hepimizi bahtsızlıkta eşitliyor.

682 bahtsız 59 gündür açlık grevindeler. İstedikleri anadillerinde savunma yapmak ve kosterin çalışması.

Yahu bu kadar basit iki istek için bile 59 gün açlık grevine yatmak şart. Ölümler başlamadan çözüm gelmeyecek gibi gözüküyor…

Şarkı söylediği için kulakları patlatılan Grup Yorum üyelerini mi sayalım, zenci olduğu için karakola düştüğünde kim vurduya giden Festus Okey’i mi hatırlayalım say say bitmiyor..

İşi Sivas katliamına kadar götürmeye gerek yok. Zorunlu hizmette askere alınan iki ayda kendini çatışma meydanında bulan şehit düşüp ailesinin her zaman gittiği cemevinde cenaze töreni yapılamayan Alevilere bahtsız demeyip ne diyeceğiz.
Hrant Dink mi daha bahtsız Ermeni olduğu için askerde kör kurşuna kurban giden Ermeni Er Sevag mı? Seçin birini fark etmez…
Her bayram yollarda yüzlerce insanımızı kurban verdiğimiz trafik teröründeki bahtsız kurbanlardan mı bahsedelim, yoksa bir hayvan kadar değeri olmayan TÖRErizm mağduru kadınlarımızdan mı?

İsterseniz şimdilik Batılı ülkelerin gazına gelip sınırımıza yığılan ve gelecekleri meçhul 100.000 bahtsız Suriyelinin halini bu hesaba katmayalım. Öyle ya her kesin bahtsızı kendine… Onların ‘men dakka dukka’ halini de bırakalım Ahmet Davutoğlu düşünsün.
Bütün bunları alt alta yazıyoruz sonra bir bakmışız Fitch notumuzu yükseltmiş bütün bahtsızlar aniden görünmez oluyor… Gözlerin önüne bir perde iniyor, kulaklarımız sağır, vicdanımız nasır tutuyor.

Gelsin hakara makara…

Dedim ya elâlemin çöllerine gidip bedevi aramanıza gerek yok. Bahtsızımız Türklerdendir, Kürtlerdendir, bizdendir...

Ayı meselesine gelirsek onun için de Arap çöllerine, kutup bölgelerine gitmenize gerek yok.

(Son cümle yazarın otosansürü nedeni ile yazılmamıştır)