Türkiye Böyle Tacizci Görmedi!

Kanada ya da Türkiye fark etmiyor, yeni pedofiller avlarını online arıyor, buluyor ve kandırıyor.

Nuri Alço gerçek bir sinema emekçisi olarak kimi rolleri öylesine başarılı canlandırdı ki adıyla bu rollerle özdeşleşti. O kadar ki kendisinin de son yıllarda keyfini sürdüğü ‘gazozuna ilaç atıp genç kızları kandıran’ kötü adam kimliği artık reklamlarda bile kullanılan bir ‘markaya’ dönüştü.

Bu yüzden Türkiye’nin yeni Nuri Alço’sunu takdim ederken adını ödünç olarak kullanmakta sakınca yoktur umarım.
Haftasonu gazetelerde tanıdık bir ismin yine tanıdık maceraları vardı. Ahmet Hakan Yaşar adlı dolandırıcıyı bir modern zaman Nuri Alçoluğuna taşıyan özellikleri saymakla bitmiyor. Kendisini ilk olarak 3 yıl once internet üzerinden genç kızları kandırdığını öğrendiğimiz haberlerle tanımıştık. 15 yaşındaki genç bir kızı ‘ünlü yapcağım’ bahanesi ile evden kaçırtmış, görüntülerini çekmiş, tecavüz etmiş, parasını yemiş ardından yakalanmıştı. Yakalandığı zaman gazete manşetlerinde Ahmet Hakan Yaşar’ın yediği haltlar boca edilip altına yaptıkları yanına kar kalmayacak gibi afilli manşetler atılınca rahatlamıştık.

Ders olsundu!

Toplum olarak bir pedofil dolandırıcıdan kurtulmuş olmanın huzuruyla kafalarımızı yastıklara koymaya başlamıştık ki haftasonu Ahmet Bey’in yeni icraatlarıyla film setlerine döndüğü haberini aldık.

Türkiye’de hemen hiç bir gerçek kötülük ceza almadığı için Ahmet bey de mahkemelerden yırtmış 5 ayrı suçtan sabıkası olmasına rağmen cezaevinde sadece 7 ay yatıp sahalara geri dönmüştü.

Döner dönmez de en iyi bildiği işi yapıp internet üzerinden yeni avlarına oltalar atmıştı.

Facebook sağolsundu!

Bu sefer ağına düşen yaş olarak daha büyük olsa da zeka olarak pek parlak olduğunu söyleyemeyceğimiz bir yönetmen asistanıydı. Ahmet Hakan Yaşar genç kıza bu sefer ‘ensest ile ilgili film çekeceğini ‘söyleyerek yanaşmış, kendisini de Amerikadan gelen ünlü bir belgesel yönetmeni olarak tanıtmıştı. Film yıldızı olma hevesindeki genç kızlarımızın facebook’da bu kadar cevval olurlarken, google aramalarında ne kadar üşengeç olduğunu böylesine uyduruk bir yalandan hiç şüphe duymadıkları bu örnek üzerinden bir kez daha anlayabiliriz!

Taciz hikayemize dönersek, Ahmet bey hayali bir telefon konuşmasından sonra yumurta yemek için gittikleri asistanın evinde başrolü ona verdiğini müjdelemişti. Akabinde ‘rızalarıyla’gece sevişmişlerdi. Sevişmekle kalmayıp Ahmet bey kapağı genç yönetmen asistanının evine atmış. Tam 20 gün boyunca kalacağı evde bir yandan da cüzdanını kendi evinde unuttuğu bahanesi ile kızcağızın 9000TL’sını da bir güzel iç etmişti. Bu kadarla kalsa iyi, Ahmet bey bakmış dolandırıcılıkları tıkırında Nuri Alço filmlerinde bile senaristlerin ‘artık bu kadar da olmaz’ deyip cüretkarlaşamayacağı kadar eli yükseltip bu sefer kızın bir arkadaşını da grup seks için ikna edip aralarına katmakta bir sakınca görmemişti. İşin daha da tuhafı ‘arkadaş’ da ensest filmde kendisine de rol verileceğine inanıp grup seksin bir parçası oluvermişti.

Haber daha bu minvalde dolandırıcılıklardan dolandırıcılık beğen kıvamında devam edip gidiyor.

Bu haber sonrasında insan neye üzüleceğine tam olarak karar veremiyor. Neyse ki işler daha da dallanıp budaklanmadan dolandırılanlar olayın nihayet farkına varıp tedbir aldılar. Zira online taciz tecavüz dünyasında her zaman işler İstanbul’da olduğu gibi mutlu sonla bitmeyebiliyor!

KANADA’DA ON-LİNE TACİZ VE İNTİHAR

Bilmem aranızda Amanda Todd adını daha önce duyanınız var mı? 16 yaşında bu genç kız geçtiğimiz ay youtube’a yaşadıklarını yazdığı 8 dakikalık sessiz bir not koyup intihar etti. Kendisi gerçek anlamda bir internet sapığı kurbanıydı.

Dostluk ve sosyallik amacı ile küçük yaşta bir gece bilgisayarının başına girmişken bir pedofilin online kurbanı seçildi. Ekranındakinin tatlı dilli(!) ısrarlarına dayanamayıp üzerindeki elbiseleri çıkarttı. Karşı taraf bunu kaydetti ve daha sonra Amanda Todd’a online tacize başladı. Kızcağız ne yapsa kurtulamadı. Okul değiştirdi, semt değiştirdi nafile her seferinde o ya da yeni bir sapık internette dolaşıma sokulan kızcağızın fotoğraflarını buluyor ve Amanda’yı daha fazla soyunması için görüntüleri yaymakla tehdit ediyordu. Amanda önce alkol, ardından uyuşturucu bağımlılığı, bileklerini kesmeler, çamaşır suyu içmeler derken sonunda ancak intihar ederek bu azaptan kurtulabildi.

Geriye hergün saatlerini bilgisayar karşısında geçiren tüm çocukların yaşadıklarına dair derin endişeler bırakarak aramızdan ayrıldı.

Bu iki olay da bizlere şunu gösteriyor.

Kanada ya da Türkiye fark etmiyor yeni pedofiller avlarını online arıyor, buluyor ve kandırıyor.

Aman dikkat…