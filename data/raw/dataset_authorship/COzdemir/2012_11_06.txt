Postacı Tenise Başkan Olur Mu?

Çetin Altan'ın hayal ettiği 'köylere tenis sahaları' bir gün kurulursa Tural gibi adamlar sayesinde kurulur.
Postacı tenise başkan olur mu?

Köşemizde gördüğünüz bu fotoğraf ‘Beyaz Türkler’i çok rahatsız etmiş. Kıyamam!

Biz bu fotoğraf karesinin bir örneğini daha önce Merkez Bankası’nın efsane başkanı Durmuş Yılmaz göreve atandığında da görmüştük. Yılmaz’ın burs verdiği fakir öğrenciler kendisini ziyarete geldiklerinde ayakkabılarını dışarıda çıkarıp içeri girdiklerinde ‘Beyaz Türkler’e bayram ettirecek o kare yakalanmış ve günlerce aynen Osman Tural olayında olduğu gibi ‘Beyaz Türkler’in dillerinden düşmemişti. Oysa Durmuş Yılmaz Merkez Bankası’ndaki başarısı ile sadece o sözleri edenlere sözlerini değil, ayakkabıları ile güya kendisini aşağılayanlara da o ayakkabıları yedirtti.

 PTT Genel Müdürü yeni Tenis Federasyonu Başkanı Osman Tural 1989’dan bu yana tenis ile iç içe bir hayat sürmüş. O fotoğrafın altında başkanın söylediklerini okudunuz mu bilemiyorum. Spor ile eğitim arasındaki çatışmanın sporun gelişimini engellediğini, tenisi nasıl halka indireceğini, bunun yöntemlerini anlatıyor. Üniversitelere bu spor dalını sokmanın öneminden dem vuruyor.

Elbette sadece başlıkları okuyup ahkâm kesenlerin ülkesinde kimse bu fotoğrafı gördükten sonra “Yahu bu adam kimmiş, ne demiş?” diye bakmıyor.

Öyle ya Hülya Avşar tenis oynar ama Osman Durmuş tenisten anlamaz! Anlamamalı. Tenis dediğimiz spor o steril dünyaların, özel derslerin, sarışın hayatların, mavi gözlerin, zengin sitelerinin içinde hapsolup kalmalı. Sevgili Çetin Altan’ın hayalini kurduğu köylere tenis sahaları bir gün kurulur mu bilmem ancak kurulursa bunu Osman Durmuş gibi kafası çalışan adamların kuracağı kesin.

Bu satırları yazarken yanlış anlaşılmasın Osman Tural ile hayatımda hiç karşılaşmadım, tanımam etmem. Benim derdim bu ‘Beyaz Türk kafası’ ve o kafanın önyargılı kodları ile...

Richard Williams dünyanın en ünlü iki tenisçisi olacak kızları Venüs ve Serena Williams’ı hiç tenis bilmediği halde halka açık kortlarda tenisle tanıştırmştı.  

Anlayacağınız tenis bizde de nihayet halka iniyor.

Bu fotoğrafı kesip saklayın, bir gün katlayıp dalga geçenlerin suratına bir raket gibi çarpabilirsiniz. Önümüzde Durmuş Yılmaz’ın kendisiyle dalga geçenlere sonradan yedirdiği evinin önündeki ayakkabılar gibi şahane bir örnek var.

Bir ‘yıldız yaralanması’ ürünü olarak Hadise!

TRT Genel Müdürü İbrahim Şahin’in Hadise’nin 2009 yılındaki Eurovision Şarkı Yarışması’nda yaptığı kaprislerden yakındığı satırları okurken bilgisayarın yanında duran Yıldız Yaralanması kitabına gözüm kaydı. Gülümsedim. Eğer İbrahim Şahin star kaprisi nedir yakından öğrenmek istiyorsa Perihan Mağden’in son kitabını tavsiye ederim. Bu kurmaca romanda bizim süper star ve diva kadın şarkıcılarımızdan yaratılan karma bir kişiliğin yaşamı, evine sızan bir ‘stalker’ ile ‘goupie’ arasındaki 18 yaşındaki kızın gözünden anlatılıyor. Perihan Mağden’in her zamanki maraz, tutkulu, birbirinden hem nefret eden hem de birbirine muhtaç kahramanları bu sefer kaprisli starımızın yatak odasında yeni rollerine bürünmüş karşımıza çıkıyorlar. Hem de ne çıkış...

‘Yıldız Yaralanması’nda Türkiye’de star olmanın ne menem bir şey olduğunu neredeyse bir belgesel seyredermiş gibi okuyorsunuz. Perihan Mağden’in dönem dönem farklı yıldızlarımızla teşrik-i mesaisini bildiğimiz için yazılanların somut gerçeklerden alıntılar olduğunu da tahmin edebiliyorsunuz. Elbette Mağden’in derdi belgesel çekmek veya Türkiye’deki yıldızlarımızın kendilerine aşkla dolu şişmiş egolarının ipliğini pazara çıkarmak değil. O her zamanki gibi arızalı bir kahramanı uzaktan anlamaya ve sevmeye çalışmanın derdinde.

Dünyada star kaprisi diye bir şey varsa bizde onun âlâsı var.

Elbette zaman zaman magazin basını bunu istismar edip abartıyor ancak Türkiye’nin yıldızlarının hayatlarına baktığınızda kendiyle dolu, sadece sahnede değil sıradan bir arkadaş ortamında bile başrolü kapmak için çabalayan, sürekli övgüler bekleyen, hiç kimse övmezse kendisini övmelere doyamayan dünyalardan bahsediyorum.
“Sen benim kim olduğumu biliyor musun” gibi bir cümlenin pek çok kapıyı açtığı bir ülkede azgelişmişliğin bir barometresi de sanırım starlarınızı nasıl ve ne kadar şımarttığınızla ilgili olmalı.

Böyle olmasa Hadise gibi Belçika çapında yırtmaya çalışan bir hanım kızımız 2009’da Türkiye’yi temsil ettiği bir ‘Örovijın song kontest’ yarışması öncesi en azından elbisesinin rengini TRT yöneticilerine söyleyebilirdi değil mi?

TRT Genel Müdürü illallah deyip, yakınmasın da kim yakınsın.

Bir iki gündür popüler kültürün bu ‘star’larına kafayı taktım gibi görmezseniz benim TRT Genel Müdürü İbrahim Şahin’e star kaprisi olmayan bir Eurovizyon adayım var: Murat Boz!