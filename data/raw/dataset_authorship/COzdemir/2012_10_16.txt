Brüksel Camiini Unutmanın Bedeli

AB projesi hâlâ Türkiye'nin gündeminde olsa küçük felaketlere sebep olan olaylar çok daha farklı sonuçlanabilirdi

Geçen hafta Akçaabat’ta sıradan bir trafik kazası meydana geldi. Karşıdan karşıya geçmek isteyen bir kadın üstgeçidi kullanmak yerine altından geçmeye kalkınca kocasının gözleri önünde trafik kazasına kurban gitti. Gazeteler bu haberi her zamanki gibi ‘bir cahillik örneği’ olarak yayımladılar. Haberde kullanılan fotoğraflarda kadının kocası ‘Lütfen üstgeçidi kullanınız’ panosunun önünde ağlıyordu. Türkiye’de benzerlerini defalarca gördüğümüz 3. sayfa haberlerinden sadece biriydi. Baktık, sayfayı çevirdik ve unuttuk gitti. Dün o kazada ölen kadının oğlu Murat Öztürk’ten bir mektup aldım. Bakın ne diyordu:

“9 Ekim 2012 Salı günü Trabzon’un Akçaabat ilçesinde gerçekleşen bir trafik kazası sonrasında bir tanecik annemi kaybettim. Olayla ilgili olarak bir sonraki gün haber ajanslarının geçtiği resimleri de kullanılarak bir haber yayımlandı. Bu haber beni ve geride kalan ailemin acısını kat kat arttırdı. Benim anneciğim astım ve diz sağlığı sorunları yüzünden çıkamadığı, o hiçbir engelli asansörü ve yürüyen merdiven benzeri yardımcı unsur bulundurmayan üstgeçidi kullanamadığı için, gazetenin tabiriyle ‘bilerek kullanmadığı’ için ölmüştü ve sanki ‘Oh bu da size bir ders olsun’ gibi bir yazı yazılmıştı.”

Bu mektubu okuduktan sonra bir başka mektup posta kutuma düştü. Bu sefer konu bambaşkaydı. Bir okuyucumun 11 ve 12 yaşında iki kızının bir konserde yaşadığını anlatıyordu. İki kızı LMFAO’nun Küçükçiftlik’teki konserine gitmek istemişler. Biletler 16 yaşın altındakiler için yanında bir reşit olmadan giremez şeklinde satılmış. Gelin görün ki kapıda hiç kimse kimseden kimlik sormamış. İçeride de 11-13 yaş grubundaki çocuklara shot’ı 5 TL’den içki satışında hiçbir sakınca görülmemiş. Arada bayılanlar, kusanlar, sarhoş olan çocuklar olmuş. Mektup “Bu kadarı da olmaz, olmamalı” nidalarıyla bitiyordu.

Bu iki ayrı örnekten söz etmemin önemli bir nedeni var. Şu aralar hazırladığı raporları çöpe atmakta bir sakınca görmediğimiz, yıllardır rafa kaldırdığımız Avrupa Birliği projesi hâlâ Türkiye’nin gündeminde olsa bu iki basit olay çok daha farklı sonuçlanabilirdi. O üstgeçit bir engelli asansörü olmadan yapılmaz, o konserde çocuklara kesinlikle içki satılamazdı.

Emevi camiinde cuma namazının bedeli

Biliyorsunuz nicedir bizim gündemimizde Avrupa Birliği yok. Ankara’dan Türkiye’yi yönetenlerin hayallerini Şam’daki Emevi camiinde cuma namazı kılmak süslüyor. Brüksel’de bir camide cuma namazı kılmayı düşleyen hemen hiç kimse kalmadı. Oysa Yunanistan’ın, İspanya’nın sadece demokrasisinin değil yaşam standartlarının dününü bilenler için emin olun AB bir Hıristiyan kulübü olmasının çok ötesinde bir hayat standartları manzumesinden oluşuyordu. Bu manzume AK Parti’nin en aklı başında hukukçularından biri olan Burhan Kuzu’nun bile küçümseyip çöpe attığı raporlarında ya da görüşmeye açtığı başlıklarda hep bu yaşam standartlarından bahsediliyordu. Hayat kurtaran basit kuralları bile hayatımızın içine taşıyabilseydik Murat Öztürk’ün biricik annesinin ölmesini önleyebilecek ya da 11-12 yaşındaki çocuklara alkol satana ağır yaptırımlar getirecek kurallara sahip olacaktık.

Avrupa Birliği yerine Suriye’yi fethetmek!

Merak etmeyin, yakın bir zamanda zaten Avrupa Birliği’ni arasanız da bulamayacaksınız. Yunanistan ayrılmak istese de ayrılamıyor, İngiltere Avrupa Birliği’nin pek çok kuralını uygulamamayı ciddi ciddi düşünüyor. Koskoca bir birlik ekonomik nedenlerle zangır zangır zangırdıyor. Gelin görün ki bu bile şu ana kadar Avrupa Birliği’ne giren ülkelerin ortak bir yaşam standardı yakaladığı gerçeğini değiştirmiyor.

Avrupa Birliği meselesini açan herkesi Avrupa Birliği Muhripler Cemiyeti üyeliğiyle yargılamak işin kolay yolu.
Geçen yıl Şam sokaklarında dolaşmış ve sıradan insanların Türkiye hakkında ne düşündüğünü sormuştum. Bir Suriyeli yanıma yaklaşıp gizlice “Biliyor musun, Tayyip Erdoğan geçen yıl seçimlerde gelip buradan aday olsa emin ol Esad’a karşı kazanırdı” demişti. Şimdi rüzgâr Suriye’de Türkiye’ye doğru ters esiyor. Bu yine de Başbakan Erdoğan’ın Emevi camiinde cuma namazı kılma hayalini eksiltmiyor.

Böyle bir hayalin gerçekleşmesi kuşkusuz Suriyeli sıradan bir insan için çok şey ifade edebilir.

Peki, ‘Suriye’yi fethedince üstgeçitlerimiz engelli insanlarımız için asansör düşünülerek yapılır mı?’
Aradığınız sorunun cevabı, kurduğunuz bu hayalde bulunmuyor!