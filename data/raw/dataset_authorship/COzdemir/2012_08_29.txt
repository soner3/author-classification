Sahiden Apaydın Kampı Kapkaranlık Mı?

Dünyanın her yerinde Apaydın kampında olduğu gibi mülteciler arasındaki askerler, üst düzey politikacılar için 'özel korunmalı' kamplar var.

Suriye meselesinde iki konuyu birbirinden ayırmamız gerekiyor. Özgür Suriye Ordusu ile Suriyeli mülteciler olayını iki ayrı başlıkta tartışmamız şart. Zira bu iki konuyu tamamen birbirine zıt bir perspektiften ele almazsak kendimizi ırkçılık bataklığında buluveririz. Bugün Birleşmiş Milletler normlarına baktığınızda mültecilik kavramının çok net tanımlandığını görüyoruz. Ürdün’deki Filistin kamplarından Afganistan-Pakistan sınırındaki göçmen kamplarına kadar dünyanın farklı yerlerindeki mülteci kamplarına yaptığım ziyaretlerde bu kuralların dünyanın her yerinde aynı şekilde uygulandığına bizzat tanıklık ettim. Bu kamplar ne zaman ki sivil görünümlerini bilerek ya da kasten kaybettirildi o zaman savaşın hedefine dönüşüp büyük katliamlara sahne oldu.
Bakınız Saraybosna. Bakınız Ruanda. Bakınız Güney Lübnan...
Bugün Türkiye, Suriye sınırındaki kamplarda Birleşmiş Milletler’in normlarına göre düzeni sağlamaya çalışıyor. Teoride sistem şöyle işliyor: Suriye rejiminden kaçanlar kampa ilk geldiklerinde sivilleştiriliyorlar. Yani silahlar kesinlikle sokulmuyor, sokulmaması gerekiyor. Kaçan kişi askerse üzerindeki üniformayı çıkartıyor.
Dünyanın her yerinde Apaydın kampında olduğu gibi mülteciler arasındaki askerler, üst düzey politikacılar hatta bilim adamları için ‘özel korunmalı’ bir mülteci kamp konsepti var. Rejimden kaçan insanların her zaman bir meşruiyet problemi olduğu aşikâr. Bu güvenlik sıkıntısı sadece kendi hayatları için değil geride bıraktığı akrabalar için de bir tehlike arz ediyor. Bu yüzden evini barkını geride bırakmış bir köylü ile geride bıraktığı rejimin sırlarını bilen bir generalin güvenliğini farklı düzeyde sağlamak sığındığı ülkenin bir görevi.
Bir grup gazeteciyle yüksek güvenlikli bir kampa çatkapı girmeye kalkan CHP milletvekillerinin kampın kapısından çevrilmesi yanlış değil doğru hareket. CHP’li milletvekilleri bunu teyit etmek için bizzat arkadaşları Şafak Pavey’e sorabilirler. CHP Milletvekili Pavey yıllarca İran’da üst düzey bir Birleşmiş Milletler görevlisi olarak bu kamplarda görev yaptı. Bu kuralları hepimizden daha iyi kendisi bilecektir. Hükümet burada doğru yapmıştır. Ancak bundan sonra CHP’li milletvekilleri uluslararası kurallara uyup bu kamplara girmek isterlerse bizzat Şafak Pavey önderliğinde girip bu kampları denetleyebilmeliler. Bu da haklarıdır.

Orada bir Mahmur kampı var uzakta
Türkiye’de bu tür olağanüstü durumlar 30 Kasım 1994 yılında göç ve sığınma konusunda bir yönetmelikle düzenlenmiş durumda. Bugün Suriye’nin kızdığı kampların bir benzeri neredeyse 20 yıldır Kuzey Irak sınırında bulunuyor. Mahmur kampında 90’lı yılların başından bu yana kalan 11.000 Kürt sığınmacının durumu yıllardır Türkiye’yi rahatsız ediyor. Rahatsızlık nedeni Suriye ile hemen hemen aynı. Türkiye bu kamplarda PKK’lıların eğitim gördüğünü iddia ederken Birleşmiş Milletler de bu kampların sivillerden oluştuğunu söylüyor. 

Biz bu filmi yaşıyoruz
Mahmur sürekli denetleniyor, aramalar yapılıyor, Kuzey Irak yönetimi tarafından gözetimde ve denetimde tutuluyor.
2003 yılında bir protokol hazırlanmış ama gelin görün ki bir türlü imzalanamamış. Yani biz bu filmi görmeyi geçtim bizzat kendimiz hâlâ yaşıyoruz.

Jolie’yi şimdi ara ki bulasın!
Bugüne kadar Türkiye mültecilere hep bir iç sorun olarak baktı. 1988’de Halepçe katliamından sonra 80.000 kişi geldiğinde de Bulgar soydaşların göçünde de 1992 Bosna savaşında da Kosova’dan gelenlere de hep bir iç mesele olarak yaklaştı ve dünyadan yardım istemedi. 1991 yılının nisan ayında Kuzey Irak sınırına birkaç gün içinde 500.000 kişi dayandığında ise çaresizlikten dünyadan yardım istemek zorunda kaldı. Zorunda kaldı diyorum zira o kamplarda 1 ay zaman geçirdiğim için olayı yakından takip ettim. Eğer dünya medyası ‘Körfez Savaşı’ndan sonra aniden bu kamplara gelip durumu yerinde izlemese Özal arkadaşı Bush’a telefon edip iki şartla mültecileri Türkiye’ye kabul edeceğini söylemek zorunda kalmayacaktı. İlk şartı güvenli bölge garantisi, ikinci şartı ise gelenlerin geri dönmesi olmuştu. Suriye’den göç başladığında dünya medyası yine ilgilendi hatta Angelina Jolie bile geldi. Ancak Türkiye her zamanki gibi “Biz kendi yağımızla kavruluruz” dedi. Gerekirse yardım isteyeceğini söyledi. Sayı 80.000’e gelince aylar sonra dünyadan yardım istemeye karar verdi.
Geçmiş olsun.

Mülteci ırkçılık; sakallı bebek efsaneleri
Özgür Suriye Ordusu ile mültecileri ayırmamız gerek dememin asıl nedeni ana akım medyada kendine yer bulan ırkçılık söylemi. Birleşmiş Milletler’in en büyük endişesi bu havanın genelleşmesi. Yani şu ‘Sakallılar Hatay’ı bastı’ efsanelerinin Türk kamuoyunda mültecilere karşı bir kampanyaya dönüşmesi. Bugün mültecilerin büyük bir kısmını kadınlar ve çocuklar oluşturuyor ve emin olun bunların isteseniz bile sakalı yok. Gelin görün ki hükümet bunun iletişiminde de stratejik bir derinlik hatası yapıyor. Zira sivil kampların da kapısı medyaya tamamen kapatılmış durumda. Uluslararası medya bu yüzden ilgisini yitirmiş gözüküyor. Kapalı kapıların ardında olanlara ise doğal olarak herkes şüphe ile bakıyor.