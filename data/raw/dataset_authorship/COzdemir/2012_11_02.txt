Emret Başbakanım!

Başbakan Erdoğan'ın yaptığı kimi açıklamalara bakınca aklıma hep 'Emret Başbakanım' dizisi geliyor.
Emret Başbakanım!

Sabahları işe giderken Londra’nın ünlü tiyatrolarının önünden geçiyorum. Bunlardan birinde Türkiye’de de uzun zaman önce gösterilen ‘Emret Başbakanım’ dizisi oyunlaştırılmış sergileniyor. BBC’nin bu ünlü dizisi hatırlarsanız bir zamanlar, hayali bir başbakanın yakınındaki bürokratlar tarafından nasıl tatlı tatlı kandırıldığı anlatılır. Halkına hizmet etmek için yanıp tutuşan iyi niyetli bir başbakanın iş bilir bürokratların elinde ne hale geldiğini görürsünüz. Bir süre sonra hantal devlet mekanizmasında kimin kimi yönettiğini şaşırırsınız. Mükemmel bir bürokrasi hicvidir. Olaylar gerçi İngiltere’de geçiyor gibidir ama bürokratlarla seçilmiş başbakanların hikâyesi üç aşağı beş yukarı dünyanın her yerinde aynı olduğu için bu kadar ilgi görmüştür.

Son zamanlarda Başbakan Erdoğan’ın yaptığı kimi açıklamalara bakınca aklıma hep ‘Emret Başbakanım’ dizisi geliyor.

Ben pek çok konuda Başbakan Erdoğan’ın iyi niyetinden, samimiyetinden şüphe etmiyorum ancak zaman içinde bazı örnekleri bizzat yaşayarak gördüm ki Başbakan Erdoğan her konuda doğru bilgilendirilmiyor.

Mesela Van depremi bunlardan biriydi. Kendisi ve 12 bakanı daha ilk günden Van’a gidip olay yerinde felakete el koymuştu. Bir süre sonra Başbakan Erdoğan’ın biraz da olay yerinde olmasından dolayı bakanları, valiler ve bürokratlar ‘hemen her şeyi halletmişler’ gibi bir hava oluşturmuşlardı. Başbakan Erdoğan da kendisine verilen bu bilgilerden yola çıkıp basının karşısına geçmiş ve “Her şey kontrol altında” demeçleri vermişti. Oysa o demeçleri yağmurun altında aç açık bekleyen köylüler ile beraber radyodan dinlerken karşımdaki insanlar zangır zangır sarsılarak çaresizlik içinde ağlıyorlardı. Nitekim bu durumu dile getirince azarı yedik. Yine de Van depreminin gerçek bilançosu bu haberler sayesinde (ancak bir hafta sonra) anlaşıldı. Tedbirler o gerçeklik üzerinden alındı. Demeçler daha temkinli verildi. Ve bir yıl sonra Van depreminin yaraları büyük bir başarı ile sarıldı.

Benzer bir algı yanılgısını Suriye olayında yaşadık, yaşıyoruz. Başbakan Erdoğan hatırlarsanız biraz da Dışişleri Bakanı Ahmet Davutoğlu’nun sözlerine güvenerek ‘Esad’ın sayılı günleri kaldığını’ ilan etti. Dış politika stratejisini Davutoğlu’nun kendisine verdiği bilgiler üzerinden kurdu. Gelin görün ki aradan günler değil haftalar hatta aylar geçti.

Esad’ın ne yıkıldığı ne de bir yere gideceği var. Başbakan’ın sadece demeçleri değil Türkiye’nin pozisyonu bile açığa düştü.

Son olarak benzer bir yanlış bilgi akışını ölüm oruçlarında görüyoruz. Başbakan’ın demeçleri ile gerçekler yine çelişiyor. Başbakan Erdoğan kendisine verilen bilgiler doğrultusunda sadece bir kişinin ölüm orucunda olduğunu, diğerlerinin yiyip içtiğini dünyaya ilan ediyor.

Ellerimizi iki yana açıp dua etmenin zamanı.

Umarız Başbakan’a verilen bu bilgi doğrudur. Zira önümüzdeki günlerde ölüm oruçlarında birden fazla insan hayatını kaybederse sadece Başbakan Erdoğan verdiği bu demeçlerden dolayı açığa düşmeyecek aynı zamanda yanlış bilgilendirme bu sefer ölümcül olacak.

‘Emret Başbakanım’a dönersek diziyi izleyenler hatırlar. Dizideki başbakan ne kadar yanıltılırsa yanıltılsın olan hep başbakana olur. Kendisini “Emredersin başbakanım” diyerek avutan bürokratlar her seferinde sapasağlam koltuklarında oturmaya devam ederler.

Dedim ya dizi evrensel gerçeklere parmak basıyordu...

Emret Cumhurbaşkanım!

Benzer bir durum da ‘köşk’te yaşanıyor. Cumhurbaşkanı Abdullah Gül pek çok konuda bir türlü netleşemiyor. Sözlerinin arkasında dik duramıyor. Hatta söyleyemiyor. Siyasi pozisyonu net değil hep flu. “Ben bilmem Ahmet Sever bilir” düzeyinde demeçler ve açıklamalar ile Abdullah Gül sanki karnından konuşuyor. Oysa bu ülkenin başbakanını bu millet seçtiyse cumhurbaşkanını da bu millet seçti.

Başbakan Erdoğan’ın iddia ettiği gibi iki başlı bir yönetim iddiasının da tutulur yanı yok. Türkiye’de bir cumhuriyet varsa cumhurbaşkanının da bazı görevleri var. Bunları açıkça söyleyebilmeli hatta söylemekle yetinmeyip pozisyon da alabilmeli. Ancak farkındaysanız her çıkışında Başbakan’ın balans ayarı ile geri adım atan bir cumhurbaşkanı portresi ile karşı karşıyayız. Ne hikmetse verilen her demecin vebali Cumhurbaşkanı Basın Danışmanı Ahmet Sever’in üzerine kalıyor.

Sahi ‘köşk’te kim kimi yönetiyor?

Bu görüşler Cumhurbaşkanı Gül’ün değil Ahmet Sever’in kişisel görüşleri ise vahim bir durumla karşı karşıyayız. Ancak bu görüşler Cumhurbaşkanı’nın görüşleri olmasına rağmen bunları cesurca söyleyemeyip arkasında duramıyorsa, durum zannettiğimizden daha da vahim demektir.  