Askeriyede İhmal, Bir Doğal Afet Midir?

İhmalin devletimiz içindeki kod adı 'doğal afet'tir. Biraz da bu yüzden ya, şehidimiz hep fakirdendir.

Bildiğiniz gibi Afyonkarahisar’da ihmal nedeniyle cephaneliğin patlaması sonucu ölen 25 gencimiz şehit sayılmadı. Ölüm nedeni olarak ailelerine ‘Doğal Afet’ denildi. Aileler haklı olarak isyanlarda... “Bizim oğlumuz deprem, sel, yıldırım çarpması sonucu ölmedi, cephanelik infilak edince öldüler, bu neyin doğal afeti?” diye ağıtlar yakıyorlar. Şehit ailelerinden bazıları ‘askeriyenin nereye varmak istediğini’ sorguluyor.

Askeriye nereye varmak istiyor bilemem ama görünen köy kılavuz istemez. Ben size kestirmeden bu işin nereye vardırılmak istendiğini söyleyeyim. Orgeneral Eşref Bitlis’in kaza dosyası araştırılırken, Uludere’de öldürülen insanlarımızın kaza dosyası araştırılırken iş nereye vardıysa işte bu patlama da oraya vardırılmak isteniyor.
Fakir halk çocuklarının ‘kaza’ eseri ölümü soruşturmasının yavaş yavaş usulüne uygun olarak kapatıldığı film yine vizyona girdi.

“Nasıl bu kadar emin olabilirsin?” diye soracak olanın aklına şaşarım.

Biz bugüne kadar tersini görmedik.

Askeriyemizde kol hep kırıldı, yen hep içinde kaldı. Basına sızdırılan bir-iki el bombası ifşaatını, yanlış yere mayın döşenme zayiatlarını saymazsak çocuklarımızı emanet ettiğimiz ocaktan bize onların başına bir şey gelirse hesabı sorulacağı garantisi hiç verilmedi. Öyle olsaydı er Savag’ın kaza eseri ölümünden hiç kimse şüphelenmezdi. Kuzey Kıbrıs’ta tatbikat sırasında Kıvrıkoğlu’nu teyet geçip arkasındaki albayı vuran kör kurşun esrarını hâlâ koruyor olmazdı.
Muavenet’te şehit düşen askerlerin aileleri de bunun gerçek nedenini öğrenmiş olurdu; en azından koskoca Kocatepe gemisini bombalayan Türk uçaklarına kimin yanlış emri verip hesabının nasıl sorulduğu da tarih kitaplarına geçerdi.
İhmalin devletimiz içindeki kod adı ‘doğal afet’tir.

Biraz da bu yüzden ya, şehidimiz hep fakirdendir.

Madonna’nın k.çıyla verdiği mesaj

Nihayet Malala Türkiye’nin gündemine girebildi. Pakistan’da 14 yaşında bir kız çocuğunun radikal dinci Taliban mensubu tarafından servis otobüsünde öldürülmeye çalışılması ve Taliban’ın da büyük bir pişkinlikle bunu üstlenmesi dünya basınında yer bulurken ne yazık ki bizde hak ettiği ilgiyi göremedi. Elbette bunda her günü bir James Bond filmi estetiğinde yaşayan bir ülkede olmamızın ya da töre cinayetlerine neredeyse günde birkaç kurban veren bir ülkede yaşamamızın önemli bir etkisi var; ancak vahşet dünyanın her yerinde vahşet. Hele bir de işin içine İstanbul’da Fatımanur’un başına gelenler eklenince... Başbakan Erdoğan’ın, Bakü’deki konuşmasında onlarca siyasi olayın yanı sıra bu iki kızımıza yönelik vahşete değinmesini takdirle karşılamamak elde değil. Neyse ki Başbakan bu iki genç kızın başına gelen talihsiz olaylara biraz olsun değindi de olayın önemi anlaşıldı.

Yoksa bu iki cinayetin Türkiye gündemine girmesi ancak Madonna’nın Los Angeles konserinde k.çını açıp beline‘Malala’ yazması kadar haber olarak kalacaktı ki...

Kalmıştı zaten!

Sinan Çetin’in ‘Mesaj kaygılı filme son’ kararı

Sinan Çetin’in son filmini izleyemedim. Oysa bu sefer ahdetmiştim, kesin gidip izleyecektim. Sinan ile aramız bu film öncesinde çektiği filme yaptığım eleştiriler nedeniyle limoniydi. O eleştirilerin özetinde “Mesaj kaygılı film çekme, izlenmiyor” demem yatıyordu. O limoni hava, bir gece vakti Sinan Çetin’in benim cep telefonuma yanlışlıkla yolladığı “Ahmet son çektiğim filmi izle muhakkak” yazılı bir mesajıyla son buldu. Ben de kendisine “Elbette izlerim Sayın Demirkubuz” diye cevap yazınca buzlar eridi...

Son filmiyle anlaşılan nihayet o da gittiği yolun doğru yol olmadığını anladı. Eş-dost ayıp olmasın diye kendisine ifade edemiyor belki ama Sinan Çetin’in Marksist günlerinden kalma bir deyişle söylersek ‘ciddi bir sanatsal özeleştiriye’ ihtiyacı var. Senaryosuz film çekmenin, reklam gibi film çekmenin, eş-dost arasında film çekmenin işlemediği bir zaman aralığına geldiğimizi iyi bir dostunun usulca Sinan’ın kulağına fısıldaması gerekiyor. Yoksa her filminden sonra galaydı, yazıydı, röportajdı derken hiç kimse Sinan’ın son dönemlerdeki filmleri hakkında gerçek görüşünü söyleyemiyor. Böyle olunca da Sinan Çetin polemiğin gücüne asılıyor. E, o da bir yere kadar... Film, battığıyla kalması bir yana, olan eş-dost gazıyla Sinan’ın filmine gidip izleyenlere oluyor. Çetin son demecini biraz da kızgınlıkla “Artık Paris Hilton ile komedi filmi çekeceğim” diye bitirmiş.

Ben pek yakını sayılmam ama son verdiği demeçten hareketle hemen şuracıkta Sinan’a bir iyilik yapıp dostça bir uyarıda bulunayım.

Sakın ha!