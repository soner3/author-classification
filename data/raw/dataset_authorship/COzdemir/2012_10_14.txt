Yaktın Bizi Yam Yam Style!

Sözleri çocuklara hitap etmiyor ama adı Yam Yam Style olan bir şarkının tutmama ihtimali sıfır.
Yaktın bizi Yam Yam Style!

Gam Gam Style’dan çakma bir Yam Yam Style yaratıklandırarak Atilla Taş’ın bir popüler kültür ikonu olarak hortlamasını seyrettiğimiz şu günlerde çocuk şarkılarının azlığını bir kez daha konuşabiliriz. Yonicimik’in üzerine bir kariyer inşa ettiği, sonrasında ise bir türlü o kariyere kat çıkamadığı ‘Bandıra bandıra ye beni doyamazsın tadıma’ şarkısını saymazsanız son yıllarda Barış Manço dışında çocukları düşünüp şarkı besteleyen hiç kimse kalmadığını dehşetle görüyorsunuz. Her ne kadar Kayahan bir dönem ‘Bir aslan miyav dedi, minik fare kükredi’ ile bu sahalarda at koşturmayı denemişse de o da tutturamadı. Sonuçta evren ve popüler kültür boşluk kaldırmadığı için dön dolaş geldik yine Ham çökelek’in reloaded versiyonu Yam Yam Style’a...

Dünyanın son yıllardaki en eğlenceli şarkısını Atilla Taş’a kim ‘Türkçeye uyarla’ aklını verdiyse onu kutlamak gerekiyor. Gerçi sözleri çocuklara hitap etmiyor ama adı Yam Yam Style olan bir şarkının tutmama ihtimali sıfır. Nitekim Atilla Taş da yeni şöhretin ekmeğini önceki gece Beyaz Show’dan başlayarak yemeye başladı. Biraz kilo alıp biraz da dans figürlerine çalışırsa tamamdır bu iş! Dünya Gam Gam Style’dan daha kitch bir şey olamaz diye düşünedursun biz Yam Yam Style Atilla Taş kimyasından yepyeni bir kitchlik fenomeni yarattık bile. David Copperfield tekrar yok edene kadar hoş döndün popüler kültür sahalarına Atilla Taş Style.

Nihayet Alain de Botton’un Londra’daki ‘Hayat Okuluna’ gittim. Gitmekle kalmayıp Alin de Botton ile hayat, aşk, sosyal medya üzerine bir de söyleşi gerçekleştirdim.(Salı günü 5n1k’da yayımlanacak) Hayat okulunu bizim Cihangir benzeri bir semtte iki katlı mütevazı bir dükkândan Alin de Botton’un düşüncelerinin ticari hayatta ‘değer’ bulmasının sağlandığı bir mekân olarak özetleyebiliriz. Girişte Alin de Botton’un tarzını andıran kitaplar satıldığı bir dükkan var. Bir kaç sanatsal obje de elbette aralarına serpiştirilmiş. Alt katta ise bir toplantı odası bulunuyor. 25 kişilik bir mekânda sertifika programları düzenleniyor. ‘Nasıl cool olunur?’dan başlayıp, ‘sosyal ortamlarda nasıl davranmalı’ya kadar giden bir dizi hayat kurtarıcı bilgi üzerine dersler. Hatta ders demeyelim de söylevler. Tanışma seansları, benzer kişileri bulma, görme ve görülme ya da haftasonu değerlendirme sınıfları. İyi haber Alain de Botton Franchaise olarak Hayat okulunun şubelerini başka ülkelerde de açıyor olması. Seansı burada 30 pound yani 90 YTL. Allah bereket versin!

Bence hayat okulun en eğlenceli kısmı pazar günleri yaşanıyor. Kilisemsi bir yerde gerçekleştirilen pazar seramonileri ilk bakışta bir kilise ayinini andırıyor. Orta yaşlı, iyi giyimli, elit Londra’lıların katıldığı bu ayinin herhangi bir kilise ayininden farkı büyük. Pazar seromonileri komik makyajlı bir koronun neşeli şarkıları ile başlıyor. Bir nevi laik dua töreni diyebiliriz. İbadetin laiki olur mu demeyin. Bu pazar duasında din dışında her şey var. Rahip yerine entelektüel bir ismin din ile hafiften kafa bulduğu bir konuşma ve workshop’lar yer alabiliyor. Neyin work-shop’u diyeceksiniz. Yahu ne önemi var! Mesela benim seyrettiğim bir Pazar serimonisinde çitler karşılıklı el ele tutuşup hopluyorlardı. Hop, hop, hop... Bir anlamda Tedx konuşmalarının pazar sabahına eğlenceli bir şekilde uyarlaması olarak düşünebiliriz. Düşündüm de memleketimizde bir buyumuz eksik!

Siz bu satırları okurken dünyanın farklı yerlerinden Londra’ya akın eden ‘sanat sevicileri’ salonlar ya da piyasalar yerine Regents Park’ta 10 yıldır düzenlenen Frieze Art Fair’de buluşuyor. Bizde de son birkaç yıldır düzenlenen ülkemizin çeşitli galerilerinin ve olmazsa olmaz Bedri Baykam’ın katıldığı sanat fuarının dünya çapında olanı olarak tarif edebilirim. Dün sizin için gittim ziyaret ettim. Ne görmesem beğenirsiniz! Dünyanın her yerinden gelen onlarca galeri arasında aradım taradım Bedri Baykam’ı bulamadım. İlk kez Bedri Baykam’ın olmadığı bir sanat fuarını gezmenin verdiği tedirginlikle sanat eserlerinin arasında dolanırken iki Türk galerisine rastladım.
Rampa’nın standındaki kızımız utangaç çıktı röportaj vermek istemedi. Neyse ki diğer sanatçılarımız daha girişken. Nitekim ‘CSI Friezer’ diyebileceğimiz bir sanat eserimsi performans çalışması ile fuara katılan Aslı Çavuşoğlu ile eserinin ortasında bir söyleşi yaptım. (Salı günü bunu da tıpkı Alin de Botton söyleşisi gibi 5n1k’da izleyebilirsiniz.) Aslı büyük bir içtenlikle olay yeri inceleme yerinin nasıl bir sanat eseri olarak düzenlendiğini anlatırken ben de samimi olarak anlamaya çalıştım. Tüm gayretlere rağmen başardığımı söylemek çok zor!

Son uçak indirme krizi bizlere gösterdi ki tüm çabalara rağmen hâlâ Rusya ile aramız iyi ama durmak yok zorlamaya devam. Adamlar gaz vermeyi kesene kadar Türkiye olarak her türlü işgüzarlığı yapalım. Suriye’ye Başbakan atamamız yetmez, Rusya’da rejimi değiştirelim. Ne de olsa Türkiye’nin yeni dış politika hedefi açık; Sıfır komşu!
Sevdiklerinizle sanat ve sağlık dolu iyi pazarlar dilerim. Cuneyt Özdemir Style!