Atatürkçü Jinekoloji

Türk Dil Kurumu ve ayrıca Türk Tarih Kurumu vardı, bilirsiniz. Bunlar Kenan paşanız tarafından birleştirildi, başına da elbette Atatürk eklendi, belki onu da hatırlarsınız. Ne gereği varsa bir "kültür" lafı uyduruldu, bu birleşik kurum "terfi ettirilip" yüksek de yapıldı:
Atatürk Kültür, Dil ve Tarih Yüksek Kurumu... AKDTYK...
Bu kurum ne yapar? Adı üstünde, Atatürkçülük yapar.
Esas olarak bunu yapar, arada dille falan da uğraşır. Tarih alanındaki çalışmaları da "Ermeni soykırımının olmadığı" gibi iddiaları elinden geldiğince kanıtlamaya yöneliktir.
Bu kurum 12 Eylül döneminde bir "imla kılavuzu" çıkarmış ve Türkçe'nin yazımını da çorba etmiştir, onu da biz yazarlar biliriz.
Solcu geçinen birçok ahmak, bugün bu 12 Eylül çocuğunu, bu "Kenan kurumunu" aslanlar gibi savunmaktadır, kurumun görevi Atatürkçülük olduğu için.
Bunun başına iki profesör getireceklerdi, solcu geçinenler ayağa kalktılar, çünkü bu hocaların "Atatürkçülükle" hiçbir ilgileri yokmuş, biri Farsça, öteki de Osmanlı tarihi profesörüymüş.
Bunun üzerine Bülent Arınç, bundan önceki başkanlardan birinin de jinekolog olduğunu açıklayıverdi!...
Jinekolog ama Atatürkçü jinekolog.
Nasıl başarıyorsa, örneğin sezaryen sırasında Atatürk ilkelerini uyguluyor.
Daha önce de emekli general varmış kurumun başında...
Bülent Arınç haksızdır.
Bu kurum yasayla Atatürkçü olmak zorundaysa, başına da elbette Atatürkçü gelmek zorundadır.
Kaldı ki parasını da Atatürk veriyor!... Kurum her yıl 34 milyon lirayı Atatürk'ün vasiyeti uyarınca İş Bankası'ndan alıyor, büyük önderin "kurucu hisselerine" dayanarak. (Atatürk'ün bankacılık yanı da vardı ama acemi eğitiminde askerlere öğretilmez, Atatürk "en büyük bankacı" olarak geçmez.)
Fakat kimin ne kadar Atatürkçü olduğu nasıl saptanacaktır?
Sığırın biri bana "Atatürk düşmanı" deyince, öyle olmadığımı kanıtlamak için hangi merciden temiz kağıdı getireceğim?
Örneğin Fars dili ve edebiyatı Atatürk ilkelerine aykırı mıdır? Bu dilin büyük şairleri Firdevsi ve Ömer Hayyam gerici midirler?
Osmanlı tarihini incelemek gericilikse, acaba Osmanlı tarihini yok saymak mı Atatürkçü bir tutumdur?
Lafı toplayalım: Kimsenin aklına, bilimle uğraşması gereken bir kurumun adından Atatürk'ü kaldırmak, yani bilimi ideolojinin boyunduruğundan kurtarmak, yani 12 Eylül döneminin saçmalıklarından birini daha düzeltmek gelmiyor.
Eh, yerli yersiz her şeye Atatürk adını koyarsanız da böyle olur işte.
Yarın Atatürk Köprüsü'nü yenilemeye kalkarsınız, "tek çivisine dokundurtmam" diye bir sürü budala çıkar ortaya.
İstanbul'a üçüncü bir havaalanı yapılacak, bizim Yeşilköy diye bildiğimiz Atatürk Havaalanı da ya kapatılacak, ya küçültülecekmiş.
Vay gericiler vay, Atatürk'ü küçültecekler!