Triste İmbecile

Fransızca'nın en keyifli deyimlerinden biridir. Bu deyimin tam karşılığını bir türlü bulamıyorum, "kederli ahmak" değil tabii, "hazin dangalak" daha yakın geliyor ama "zavallı budala" bence en uygunu...
"Idiot" değil ama... Bunlar bir gömlek daha yukarıda.
İdyo eğitilemiyor, umarsız... Embesil azıcık geliştirilebiliyor.
Ama direniyorlar! Öğrenmek istemiyorlar. Kellim kellim layenfa...
Hayır efendim, hem yeşilci hem sol parti kurup arkasına "kitle" desteği alacağını sananlardan sözetmiyorum, onlar yalnızca "triste"... İltifat ettik, üç yazı yazdık, yarım yazı bile çok.
Papağan gibi "faili meçhul cinayetleri" ardı ardına sıralayanlardan sözediyorum: Abdi İpekçi, Bedrettin Cömert, Cavit Orhan Tütengil, Çetin Emeç, Bahriye Üçok, Hrant Dink, Ahmet Taner Kışlalı...
Dön dolaş aynı liste, dön dolaş sil baştan.
Bu cinayetlerden bazılarının failleri belli ama arkadaşlar için gene de meçhul. Zeka düzeyinden dolayı mı, böyle sıralayıp listeyi kabartmak daha çok hoşlarına gittiği için mi, bilemiyorum.
Kitabını yazarsan para da kazanıyorsun. Müşterisi hazır. Belki de ondandır.
Bu cinayetleri "sağcıların" işlediğini düşünüyorlar. (Sabancı cinayetini de "solcuların" işlediğini sanırlar bunlar.)
Haklılar. Ama onların anladığı anlamda değil.
Bu cinayetleri kontrgerilla örgütü işledi.
Amaç, cinayetleri "dincilerin" işlediğini düşündürtmekti.
Bütün hazin ahmaklar, ahmak oldukları için, bu zokayı hemen yuttular.
Yuttular da, yıllardır bir türlü çıkaramıyorlar, belki de çıkarmak istemiyorlar.
Beyin düzeylerini, "cahil halk kime oy vereceğini bilmiyor" cümlesinden de irdeleyebilirsiniz.
Biz televizyonda Uğur Mumcu'nun tetikçisini, yani arabaya bombayı koyanı bulmuştuk da, ne olmuştu biliyor musunuz? O dönemin çok ünlü bir savcısı, katili değil, haberi yapan arkadaşları içeri tıkmıştı!
Aynı savcı sonra gitti, aşırı sağcı bir partiye girdi.
Her şey kabak gibi ortadaydı. Anlamamak için gerçekten de düşük zeka gerekirdi.
Solcu geçinen budalalardan kesin olarak sıtkımın sıyrılması da, buna hiçbir tepki vermeyen meslekdaşları gördüğüm zamana mı denk gelir?
Bu zavallı budalalar 12 Eylül öncesi Türkiye'yi kimin nasıl karıştırdığını pek iyi bilirler ama cinayetlerin faillerini sorarlar.
Uğur Mumcu, "laikliği savunduğu" için değil, 12 Eylül öncesi uyuşturucu ve silah ticaretini yürüten örgütü "çözmeye" çok yaklaştığı için öldürüldü.
Daha önce Abdi İpekçi de bu nedenle öldürülmüştü.
Düştükleri en dip çukur da, durup durup "bazı kontrgerilla ilerigelenlerine özgürlük" dilemenin zavallı çelişkisi olsun.
"BAAS'çı solun" zavallı çelişkisi gibi...
"Sağ" deyince bundan dincileri anlayan bütün ahmaklar gibi.
Faşistleri solcu sanan bütün zavallılar gibi.
Oligarşik diktadan sol devrim bekleyen ahmak mı Silivri'yi yerli yerine oturtacaktı?
Cinayetleri dincilerin işlediğini düşünmek onları rahatlatıyor, sırf AKP düşmanlığından ötürü.
Böyle devam etsinler. Ucunda iktidar yok ama satış ve reklam geliri de garanti, maaş da.