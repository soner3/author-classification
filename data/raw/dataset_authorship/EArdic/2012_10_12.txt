Notunu Kırdım

Avrupa Birliği bize gene fırçasını atmış, Kemalist muhalefet sevinecek, sevinemiyor... Çünkü AB bizi, anayasa çalışmalarının sonunu bir türlü getirememekle, kamu hizmetlerinin "Türkçe dışındaki dillerle" de verilmesini sağlayamamakla, yerel yönetimleri güçlendirmemekle suçluyor...
Onlar sevinemeyince "Kemalist olmayan liberal muhalefet" göklere uçuyor onların yerine.
Fakat benim kafam karıştı. "Muasır medeniyet seviyesinin" nerede olduğunu bulmaya çalışıyorum, karar veremiyorum.
Başkanlık sistemi mi? Eyalet sistemi mi? Amerika'da ikisi de var ama biz oraya girecek değiliz ki, alırlarsa Avrupa'ya gireceğiz.
Avrupa Birliği üyesi tam yedi ülkede krallık var yahu! (İsteyene çeşit olsun bir de "büyük dükalık"...)
Yani şimdi biri çıkıp da "hem demokrasiyi sağlayalım hem de Osmanoğlu'nu tahta çıkaralım" dese, bu muasır medeniyet seviyesinin altında mıdır üstünde midir?
Hem krallık, hem çağdaşlık... Var mı böyle yirmi beş kuruşa simit?
Hem de Büyük Britanya'da bir de değil ayrı ayrı dört krallık var, dördünün de kraliçesi aynı olduğundan "birleşik" gibi duruyor, adı da zaten Birleşik Krallık. (İşlerine öyle geldiği için milli futbol turnuvalarına dört ayrı milli takımla katılıyorlar.)
Cumhuriyet demek fazilet demekse, niçin cumhuriyete geçmiyorlar? Hani "hayat demekti, yükselmeye kanat demekti" yahu? Nasıl yükselebildiler bunlar?
Eyalet sistemi... Almanya'da var, İspanya'da var. Ama "başkanlık sistemi" yok. İspanya'da cumhurbaşkanı bile yok zaten.
Fransa'da yok ama Fransa'da "yarı başkanlık" sistemi var...
Demek ki şart değil hem başkanlık hem eyalet... Ya öyle ya böyle, hem öyle hem böyle de olabiliyormuş...
Bazı ülkeler niçin federasyona geçmiyorlar? Örneğin Fransa niçin Brötanya'da, Korsika'da referandum yapmıyor?
İtalya'da kuzey ile güney arasında uçurumlar var, lehçeleri bile farklı... Ayrılıkçı eğilimler var, örneğin "Padanya" ayrılmak istiyor (kuzeyin Piemonte ve Lombardia bölgeleri), izin vermiyorlar... Kaka çocuklar.
Ayrılmak isteyen Venedik'e de kızdılar üstelik. Ayrılacaklar ama AB içinde gene birleşik duracaklar, para aynı para, pasaport yok, oturma ve çalışma izni yok, bunlar da bir tuhaf ayrılıkçı ha... Ayrılsak da beraberiz!
Belçika ikiye bölünme "tehlikesiyle" karşı karşıya... Flamanlar ile Valonlar birbirlerinden nefret ediyorlar, tarih boyunca oldum olası ettiler... Liberal Belçika gazeteleri de acaba Belçika başbakanına küfür mü ediyorlar, referandum yapmadığı için?
Benim kafam karıştı. Avrupa Birliği'ne gireceğiz, Avrupa Birliği'nin parlamentosu var, anayasası yok. Amaan canıım, İngiltere'nin de yok. Daha becerip de bir anayasa yapmamışlar, bizi anayasa çalışmalarında ilerleme kaydetmemekle suçluyorlar.
Bu ne biçim birliktir, ortak parası var, ortak hükümeti yok, ortak ordusu yok. Vize uyguluyorlar, kimisi katılıyor, kimisi katılmıyor. Ekonomi yürütüyorlar, üyelerden biri batık, üçünün batmasına çeyrek kalmış.
Avrupa Birliği'nin notunu kırdım. "İlerleme durumunu" beğenmedim. Kendisine "bol sıfırlı" bir karne verdim. Son yılların en sert eleştirisini yaptım. "Sorunlarınız var, çözmüyorsunuz" dedim. Bakalım liberal enteller nasıl bulacaklar?