Silkele Cemil, Düşecekler!

Yahu ben bu politikadan hiç anlamıyormuşum da haberim yokmuş. Öte yandan okumam iyidir de yazmam zayıftır, bilirsiniz.
Henüz adı bile belli olmayan yeni bir parti kuruluyor ya, dalga geçmekle çok ayıp etmişim.
Çünkü, bırakın iktidarı miktidarı, meclise bile giremeyeceğini yazmışım.
Hayır, öyle değilmiş.
Bulaşık da yıkarmış ofsaytı da bilirmiş, pardon, meclise de girermiş iktidara da gelirmiş.
Anaaa, sakın Ahmet Altan ve askerlerinin "yeni parti arayışları başladı" dedikleri flaş gelişme bu olmasın? Hani yeni bir parti kurulacaktı, Tayyip Erdoğan düşecekti, bu parti başımıza geçecekti ya...
Fakat küçük bir yanlışla vermişler haberi, onlara sorarsan partinin başına Abdullah Gül geçecekti, şimdi galiba Cemil İpekçi geçiyor.
Olmaz olmaz deme olmaz olmaz, asparagas yatırımı yaparsın, sana yol, su, elektrik ve parti olarak geri döner.
Bu parti boş zamanları değerlendirmek ve hoşça vakit geçirmek için kurulmadığına göre, herhalde bir "gölge kabinesi" de düşünülmüştür ya da düşünülecektir.
Hani CHP'nin de olacaktı, basın amigoları olsun demişlerdi de, olamadı ya bir türlü...
Gölge kabine, yani parti iktidara gelince koltuklara hoplayıp çıkacak hazırlop bakanlar kurulu listesi...
Yeni partinin kurucular kuruluna bakıyorum:
Murat Belge, Hale Soygazi, Tuncel Kurtiz, Lale Mansur, Adalet Ağaoğlu, Ali Nesin, Ufuk Uras, Ahmet Ümit... (Kadir Çöpdemir neden yok? Severdi bu işleri.) Bunların herbirinden mükemmel Kültür Bakanı olur.
Fakat hepsini Kültür Bakanı yaparsan da geriye başka bakan kalmıyor...
Hadi Ali Nesin'i Milli Eğitim Bakanı yapalım, Tuncel Kurtiz'i de "butik otelcilik" tecrübesine güvenerek Turizm Bakanı...
Sonra?
Hadi diyelim, hayatında bir tek fabrikanın kapısından girmemiş derin sosyalist düşünür Murat Belge'yi de sosyalistliğine binaen Çalışma Bakanı yaptık... Başka?
Arkadaşlar enerji, ulaştırma, sanayi, ticaret, bayındırlık, milli savunma gibi önemsiz konulara pek takılmıyorlar.
Partinin programına bakarsanız Avrupa Birliği standartlarına uygundur. "İklim değişikliğine, ekolojik yıkıma" karşı olmak falan, Türkiye'den çok Avrupa Birliği'nin sorunlarına çare bulucu niteliktedir.
Fakat haksızlık etmeyelim, işsizliği hızla düşmekte olan Türkiye'de işsizliğe, enflasyonu düşmekte olan ülkemizde enflasyon artışına da çözüm arayacaklardır. "Yeşilci" olduklarına göre, cumhurbaşkanı adayları da Hayrettin Karaca mıdır? (Onun ahret kardeşi Muazzez İlmiye Çığ'ın, Kemalist olduğu için, hiçbir şansı yoktur.) Başbakan adayları da Cemil İpekçi.
Kemal gelemediğine göre Cemil gelecektir, dertler bitecektir. Mükemmel tercihtir.
Öte yandan Sayın İpekçi göreve büyük bir avantajla başlayacaktır:
Çünkü o zaman hiçkimse "başbakanın eşinin başı örtülü mü olmalıdır açık mı" diye tartışma yapamayacaktır!
Bekir giyse giyse şapka giyer ki, bu da Atatürk devrimlerine fevkalade uygundur.