Kız Sen İstanbul'un Neresindensin?

Kafa aynı kafadır, o kafa... Hiç değişmiyor!
Herşeye körü körüne karşı çıkıyorlar, hiçbir yere varamıyorlar, hiçbir yeniliği, hiçbir gelişmeyi engelleyemiyorlar, karşı çıkmayı sürdürüyorlar. Ömürleri böyle tükenecek.
Boğaziçi Köprüsü'ne kırk üç yıl önce karşı çıktılar, şimdi üçüncüsü yapılıyor.
Bakınız körükörüne düşmanlık insanı ne zavallılıklara sürükleyebiliyor, ne gülünç durumlara düşürebiliyor:
İstanbul Radyosu'nun eski binası Birleşmiş Milletler'e verilecekmiş. Verilmesi düşünülüyormuş, haberim yoktu, yeni öğrendim.
Daha doğrusu, karşı çıktılar da öğrendim.
Verilemezmiş, çünkü orası kültür hayatının kaynağıymış. Orada anılar varmış, orası hepimizden bir parçaymış, hepimizinmiş.
Bir dakika! Bizim olabilir de arkadaş, nereden "senin" oluyor?
Sen Ankara bozkırından ne zaman çarığının tozuyla İstanbul'a geldin de Radyoevi'nde anılar biriktirdin postalcı?
Ne zaman "Mesut Cemil Stüdyosu'nda" canlı eğlence programı izledin, hangi bilgi yarışmasına katıldın? Oraya eskiden "C Stüdyosu" denirdi, hatırlar mısın? En son kaç yılında kapısından girdin Radyoevi'nin?
Siz Ankara Radyosu'nda İsmet Nedim'i falan dinlerdiniz o zamanlar, İstanbul'da kimse tanımazdı... Sen git Piknik'te biranı, Set'te kahveni iç, "Mülkiyeliler'e" takıl, Nümune Pavyon'a uğra, İstanbul'un işine karışma. "
Seninkiler" kapısına tank dayamışlardı, oradan mı benimsedin bu binayı, için ısındı?
Boşuna telaşlanıyorsun, artık darbeler öyle yapılmıyor, erken kalkan Radyoevi'ni ele geçirince iş bitmiyor. Siz en iyisi, bir dahaki darbede, Aziz Nesin'in dalgasını geçtiği yönde "kız lisesinin yatakhanesini" ele geçirmeye bakın!
Radyo çalışanları da "vermiyoruz" demişler.
Vermeyin, eloğlu evinin çatı katından yayın yapıp reytingi kırıp geçiriyor, siz kimsenin dinlemediği bayat ve sıkıcı programlar hazırlamayı sürdürün. Nasıl olsa ay başında maaş hazır, devlet memurusunuz.
Bina bu kadar anlamlıydı da niçin televizyonu Kuruçeşme tepelerine taşıdınız acaba?
İçinden çıkmak ayıptı da, niçin Ankara'daki ilk meclis binasını müze yaptınız?
Niçin ikinci meclis binasını da CENTO'ya verdiniz, ayıp değil miydi?
Eski radyo binasını terketmek yakışık almıyordu da, niçin Galatasaray Postanesi'nin üst katından Elmadağ'a taşınmıştınız?
Şimdi bunu da vermeyin, vermeyin, turşusunu kurun.
Duyan da "Yunan'a" verilecek sanır ha...
İstanbul'a üçüncü bir havaalanı yapılmasına da karşı çıkın, Ankara'ya otobüsle gider gelirsiniz, Bolu'da çay molası verirler, çişinizi kakanızı da yaparsınız.
Radyoevi binasını "pis burjuvalar" ellerine geçirip de otel yapacak değiller yahu, alt tarafı Birleşmiş Milletler Temsilciliği falan olur...
Amaaan, Birleşmiş Milletler dediğin de Amerikan emperyalizminin maşası değil mi? Vermeyin vermeyin, üniversite komünistlerin, radyo sizindir.
Kusura bakmayın, ülke de halkındır. Bürokrasinin ve onun kuyrukçularının elinden çıktı.