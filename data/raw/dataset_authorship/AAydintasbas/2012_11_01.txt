Suriyeli Muhaliflere Yeni Çatı

Körfez Savaşı sonrası Saddam Hüseyin’in iktidarda olduğu 10 yıl boyunca Türkiye ve ABD arasında hep ‘muhalefet’ tartışması var. ABD, muhalifleri örgütlüyor; Ankara aralarında Kürt liderlerin de olduğu muhaliflerden hep şikayet ediyordu.
20 aydır süren Suriye iç savaşında ise tam tersi oldu: Ankara erken davranıp muhaliflerin ana karargahına dönüştü; Washington ise her fırsatta muhalifleri ‘etkisiz’ ya da ‘beceriksiz’ oldukları gerekçesiyle eleştirdi.
Sonunda kolları sıvayan ABD yönetimi, İstanbul’da kurulan ve Türkiye’nin nüfus alanındaki Suriye Ulusal Konseyi’ne (SUK) alternatif bir muhalefet çatısı kuruyor.  3 Kasım’da Katar’da yapılacak bir dizi toplantıda kurulması beklenen yeni yapıda, Suriye içinden gelen bazı aktivistler, Riyad Seyf, İmadi, Michel Kilo gibi SUK’a uzak duran Suriyeli aydınlar ve Kürtler de yer alacak.
SUK ve SUK içinde temsil edilen Müslüman Kardeşler ve Şam Deklarasyonu gibi grupların da yeni kurulacak çatıya dahil edileceği bildirildi.
Foreign Policy dergisi, bir süredir ABD’lilerin üzerinde çalıştığı bu yeni modelin ABD Dışişleri Bakanı Hillary Clinton’un eylül ayında New York’ta muhaliflerle yaptığı gizli bir görüşmeyle şekillendiğini yazmıştı. Yeni yapının kurulmasında ABD Dışişleri Bakanlığı yanında Bulgaristan da sessiz ancak kritik bir rol üstlendi. Peki bütün bunlar Ankara’yı rahatsız ediyor mu? Yeni çatının amacı, ‘kıskançlık’ mı?
Hayır, tam tersine Ankara başından beri yeni projenin bir parçası.
Üst düzey bir yetkili, Ankara’nın yeni muhalefet yapısını desteklediğini ve kurulma aşamasında yer aldığını vurguluyor. Her ne kadar yeni yapıda SUK gibi ‘Made in Ankara’ olmasa da  Müslüman Kardeşler ve Şam Deklerasyonu gibi gruplar hâlâ Türkiye’ye yakın. Ayrıca daha önce SUK’a katılmayı reddeden ancak yeni yapı içinde yer alan siyasi figürlerin de Ankara’yla ilişkisi var.
Üst düzey yetkililer, Türkiye’nin Esad sonrası dönem için ‘düzenli bir geçiş’ arzuladığını ve bu yüzden içerde ve dışarda, silahlı ya da silahsız muhalefetin olabildiğince örgütlü ve hazır olmasını desteklediklerini belirtti.