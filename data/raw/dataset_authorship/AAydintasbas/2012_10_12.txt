Türkiye O Uçağı Neden Durdurdu? ‘BURASI YOL GEÇEN HANI DEĞİL’

Daha önce Suriye’ye askeri malzeme taşıyan 2 İran uçağını da indiren Türkiye, bu güzergâhı kesmişti. Bu iki olaydan sonra İran’dan Suriye’ye askeri malzeme taşıyan uçaklar Irak hava sahasını kullanmaya başlamıştı

Çarşamba akşamı F16’lar eşliğinde Ankara’da zorunlu iniş yaptırılan Suriye yolcu uçağı, bundan sonra Suriye’nin Türk hava sahasını kullanarak Rusya’dan silah temin etmesinin önünü kesmiş oluyor.
Milliyet’in görüştüğü üst düzey bir yetkili, uçağın neden indirildiği sorusunu, “Burası yol geçen hanı değil” cümlesiyle açıkladıktan sonra “Suriye’nin Irak’ı kullandıkları gibi Türk hava sahasından silah sevkiyatı yapmasına izin vermeyeceğiz” dedi. Geçmişte Suriye’ye askeri malzeme taşıyan 2 İran uçağını da indiren Türkiye, bu güzergahı kesmiş, daha sonra İran’dan Suriye’ye askeri malzeme taşıyan uçaklar mecburen Irak hava sahasını kullanmaya başlamıştı. Bu kez de, askeri malzeme taşıdığına emin olduktan sonra Ankara’nın SYR 442 sefer sayılı yolcu uçağını inişe zorlaması, Şam yönetimine “Geçiş yok” mesajı içeriyor.

BAŞBAKAN MİT’E TALİMAT VERDİ
Suriye uçağının askeri malzeme taşıdığı yolunda MİT’ten gelen istihbarat, çarşamba günü güvenlik bürokrasisini harekete geçirdi ancak Rusya’yla ilişkilerin hassas konumu nedeniyle nihai karar Başbakan tarafından verildi. MİT’in daha Moskova’dan havalanmadan uçağın içindeki askeri malzemelerin içeriğinden haberdar olduğu, sonuçta çıkan malzemenin de ilk istihbaratla örtüştüğü belirtiliyor. Başbakan’ın uçağın indirilmesi yolundaki talimatı ardından ulaştırma makamları, Suriye uçağının Karadeniz’den Türkiye FIR hattına girdiği noktada uçağa taşıdığı kargonun Türkiye hava sahasından geçemeyeceği uyarısında bulundu. O noktada pilotlar Moskova’ya geri dönmek yerine devam etmeyi seçince, SYR 442, F16’lar eşliğinde Esenboğa’ya indirildi.

FÜZE PARÇALARI VAR
Soruşturmanın içeriğinden haberdar olan ve Suriye yolcu uçağından çıkan askeri malzemenin “önemsiz sayılamayacak” cinsten olduğunu belirten üst düzey bir yetkili, “Yolcu uçaklarında askeri malzeme taşımak zinhar uluslararası hukuka aykırı” dedi. Türkiye’nin uluslararası havacılık kurumu ICAO nezdinde de şikayette bulunacağını belirtti.
Uçakta bulunan askeri iletişim ve füze parçalarının konçimentosunda “Suriye Savunma Bakanlığı” yazılı olması, hukuki olarak Türkiye’nin elini de kolaylaştıran bir durum.

RUSYA’YLA TEMKİNLİ DİL
Suriye basınında çıkan haberler ve resmi açıklamayı da “ev sahibini bastıran yavuz hırsızlık” olarak tanımlayan hükümet kaynakları, buna karşın Rusya’ya yönelik gerilimi tırmandırmamaya özen gösteriyor. Ankara, 3 Kasım’da gerçekleşecek Vladimir Putin gezisi öncesinde Rusya’yla Suriye konusunda ciddi bir çatlak görüntüsü istemiyor. Hükümet kaynakları, aynı hassasiyetin Moskova’da da olduğunu, uzun yıllar uzak kaldıktan sonra sağlam ekonomik ilişkiler kuran iki ülkenin Suriye konusundaki farklılıklarını fazla büyütmeme eğiliminde olduğunun altını çiziyor.
Bu yüzden Dışişleri kaynakları, uçaktaki 17 Rus vatandaşının kimliği ve askeri malzemenin temini konusunda Rusya’nın rolünün ne olduğu konusundaki soruları yanıtsız bırakıyorlar.

İki F-16 nezaretinde Esenboğa Havalimanı’na indirilen Suriye uçağında Rusya’dan gönderilen dev kolilerde askeri malzemeler bulundu.