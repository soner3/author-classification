Bir Kişi Daha Ölürse Ankara Ne Yapacak?

Ya Suriye ordusunun attığı toplardan biri yine Akçakale’de olduğu gibi bir vatandaşımızın ölümüne neden olursa?Ankara bu ve benzeri senaryoları ve seçenekleri konuşuyor

Suriye ile askeri gerilim ve sınırdan karşılıklı top atışı, 5’inci gününde. Savaş dibimizde ve Suriye ordusu, Türkiye’yi doğrudan hedef almasa da, bize doğru top yağdırmaya devam ediyor. Cumartesi gecesi Hatay’da muhaliflerle mücadele eden Esad birliklerinin attığı top parçaları, sekerek Türkiye’ye geldi. Dün de bir top mermisi,  Akçakale’deki Toprak Mahsulleri Ofisi bahçesine düştü. Allah’tan kimse yoktu.
Akçakale’ye dün düşen top mermisi, aslında geçen hafta 5 vatandaşımızın ölmesine neden olan sınırdan 13 kilometre içerdeki top bataryasından geliyordu. Dün bir yetkiliye, Türkiye’nin günlerdir OBÜS’lerle dövmesine karşın, nasıl olup da doğrudan topraklarını hedef alan bu bataryayı “susturamadığını” sordum. Aslında daha Akçakale’deki ölümlerden bir hafta önce, hükümet TSK’ya bu bataryanın “nötralize edilmesi” talimatını vermiş. Ama nasılsa olmamış.
“Esad’ın ordusu kağıttan kaplan” deniyor, ”Ülkesinin %60’ını kontrol edemiyor” deniyor ama nasılsa o perişan ordu Türkiye’ye top sallamaya devam ediyor! (Hani insanın dili varmıyor ama, bu durum biraz da Bülent Arınç’ın “İyi ki bu orduyla...” sözlerini anımsatmaya başlıyor.)

Fiili tampon bölge
Dün öğrendiğim kadarıyla Ankara’da söz konusu bataryanın en fazla 1-2 güne “etkisizleştirileceği” beklentisi var. Bu, sınırlarımızda fiili bir tampon bölge oluşması demek.
Ancak, bu noktaya gelene kadar önümüzdeki gün ve saatlerde Ankara’yı kara kara düşündüren tatsız ve riskli senaryolar var.
Ya Suriye ordusunun Türk sınırına yakın bölgelerde mücadele eden muhaliflere attığı toplardan biri, Akçakale’de olduğu gibi bir vatandaşımızın ölümüne neden olursa? Artık hükümetin cebinde bir tezkere de var. Böyle bir senaryo karşısında, Ankara, hem kamuoyunu tatmin etmek, hem de gerçekten Esad’a karşı ‘caydırıcı’ olmak için, geçen hafta yaptığından da daha sert bir cevap vermek zorunda hissedecektir.
Bu da muhtemelen Diyarbakır’dan kalkan F16’ların Suriye sınırının 13 kilometre içindeki ve Hatay’ın karşısındaki top bataryalarını vurması anlamına gelir. Esad rejimi tacizleri durmazsa, Türkiye açısından bir adım ötesi hava saldırısı olur. İşin içine uçaklar girince, mecburen başka ülkeler de lafa dalacaktır. Gördüğüm kadarıyla hükümet bu tatsız ve kontrolsüz tırmanışı istemiyor. Ancak ya olursa?

Mültecilere bomba
İkinci riskli senaryo ise, uluslararası dünyayla ilgili. 100 bine yakın Suriyeli mülteci alan Türkiye’nin mülteci kapasitesi çoktan doldu. Bir de son haftalarda gelip tel örgülerin arkasında Türkiye’ye alınmayı bekleyen 10-15 bin Suriyeli mülteci var. Bu insanlar tel örgülerin hemen ötesindeki sahipsiz çorak bölgede kamp kurmuş durumda, bekleşiyor. Türkiye ise yeni mülteci kampları yapılana kadar Suriyelilerin temel ihtiyaçlarını orada karşılamaya çalışıyor.
Alın size ikinci bir felaket senaryosu: Ya Suriye ordusunun muhaliflere yolladığı top ya da havan toplarından biri, orada bekleşen insancıklara isabet ederse. Suriye iç savaşında şu zamana kadar, başta Hula olmak üzere, kadın ve çocukların öldürüldüğü olduğu bir çok katliam gördük. Ancak bu kez, Bosna iç savaşındaki o meşhur ‘çarşı’ katliamı gibi bir trajediden söz ediyoruz. Bütün dünya buraya odaklanır; ısrarla ABD seçimleri öncesi Suriye’yi manşetlerden uzak tutmaya çalışan Beyaz Saray bile bir şeyler yapmak zorunda hisseder. Bir anda uluslararası kamuoyu ‘Bu kanı nasıl durduralım?’ tartışmasına girer.  Her iki senaryo da sıkıntılı. Olacak demiyorum. Umarım olmaz. Ancak, Esad rejimi sınır bölgelerini terk edene kadar, ikisi de muhtemel.

Esad askeri yaralanınca
Savaş halleri, insanlığın test edildiği garip hallerdir.
Bana sorarsanız Türkiye aydını, Suriye meselesinde fena çuvalladı. Ambalajdaki parlak paketi kazıyınca, içeride izolasyonist ve kalpsiz bir kitle çıktı. Canını ve namusunu kurtarmak için Suriye’den kaçıp gelen insanlardan nefret ettiler, içerideki kitlesel ayaklanmayı ısrarla olduğundan farklı bir biçimde, radikal dinci bir azınlığın manevrası olarak yansıttılar. Che Guevara posteri asıp, Suriyeli devrimcileri hor gördüler.
Aydınlarımız Suriye halkını küçümsemeye devam etsin, orada insanlık kanamaya devam ediyor. Bir milyon Suriyeli yerinden oldu bir çoğu evlatlarını direnişe yolladı. O kadim topraklara ölüm siniyor. Şehirler harap.
Ama savaş ortamında yine de insanlık dersleri var. Suriye ordusu son dönem harıl harıl gençleri askere alıyor. Muhaliflerin hafta sonu Hatay’da yaralı ele geçirdiği 5 genç asker de, zorla askere gittiklerini ve ordudan ayrılıp muhaliflere katılmak istediklerini söylemiş. Muhalifler, genç çocukların hikâyesini inandırıcı bulmuş. Özgür Suriye Ordusu, normalde yaralanan savaşçılarını Türkiye’de tedavi ettiriyor. Ancak bu kez ÖSO, tövbekar Esad askerlerini de tedavi için Hatay’a getirmiş.
Şimdi Esad askerleri de Hatay’da tedavi oluyor.

Diyarbakır Emniyet Müdürü haksız mı?
Türkiye’nin en büyük sıkıntılarından biri nedir biliyor musunuz? Etrafta sürekli bir gözyaşı seli var; ama özünde insanımız taş kalpli.
Dünyanın hiçbir yerinde bu kadar duygusuzluk ve kontrolsüz duygusallığı aynı anda yaşanmıyordur. Bir ülke düşünün ki, köşe yazarları utanmadan “Bize ne kardeşim Suriye’de katledilen, vurulan çoluk çocuktan” yazabiliyor. Askere giden genç mahalleliye rahatlıkla “Allah belasını versin Kürtlerin” diyebiliyor.
Öğrenci işçiye, devrimci başörtülüye, başörtülü Alevi’nin derdine ortak olmuyor. Nefret her geçen gün büyüyor.
İçişleri Bakanı, terörle mücadelede “müthiş başarılarımızı” anlatmak için, elindeki kağıttan o ay öldürülen PKK’lı sayısını okuyor; ancak, kimse o cenazelerin arkasından ağıt tutanların da bu ülkenin anaları, babaları, kızları olduğunu söylemiyor.
Bu yüzden Diyarbakır’a yeni atanan emniyet müdürü Recep Güven’in “Dağda ölen teröriste ağlamıyorsanız insan değilsiniz. Önce vatan değil, önce insan. İnsanı yaşat ki devlet yaşasın. İnsanı yaşatmıyorsak, hiçbir anlamı yok” sözlerini çok önemsedim.
Gaffar Okan’ın makamında oturan yeni müdür, dün sabah yerel gazetecilerle yaptığı sohbette, bu sözlerini hatırlatmış. Sonra da bürokrasiden duymaya alıştığımız yalan ve klişelerin ötesine geçerek, 1991-96 yıllarında Diyarbakır’da görev yaptıktan sonra yaşadığı travmayı anlatmış: “Diyarbakır’da ne tiyatroya gidebildim, ne şiir yazabildim, ne Ahmed Arif’i okuyabildim. Ankara’ya gidince Diyarbakır yavaş yavaş çıkmaya başladı. Bastırılmış duygu, hüzünlerim, belki hafif, minör bir travma diyebiliriz. İnsanların çektiği acıların biz de yüreğimizde hissettik. Boşaltılan her köyün aslında geleceğimize tehdit olduğunu, meçhule giden insanların herhangi bir sisteme tabi olamayacağını da biliyorduk.”
Polisi övmeyi hiç sevmem; sağ olsun arkadaşlar da zaten son dönem övülecek halde değil. Ancak yeni müdür, doğru yaklaşıyor Diyarbakır dramına. Belli ki aydınlık biri. Hasan Cemal’in ‘Barışa Emanet Olun’ kitabından söz etmiş ve Kürtçe öğrenmek istediğin söylemiş (Birkaç hafta önce Dışişleri Bakanı Ahmet Davutoğlu Kürtçe öğrenmek istediğini söylemişti.)
Tabii önemli olan laf değil eylem. Recep Güven’in uygulamada nasıl bir güvenlikçi olacağını, hep birlikte göreceğiz.
Ama bürokrasinin o tanıdık kolektif yalanlarına rağbet etmektense, çıplak gerçekleri masaya koyan birinin, Diyarbakır halkı ve kurumlarıyla güzel bir iletişim kurmaması için bir neden yok.
Bu atama kendi başına Kürt meselesinde bir ”yumuşama” faktörü olmaz. Ancak, Güven gibi yeni nesil bürokratların kullandığı yeni dil ve duyguların öne çıktığı her enstantane, çözüme yönelik atmosfere bir tuğla daha ekler... 
Bu işi ya konuşarak çözeceğiz ya altında kalacağız. O yüzden doğru konuşanları not edelim...