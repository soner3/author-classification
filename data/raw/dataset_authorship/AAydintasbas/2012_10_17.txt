Halk Bu Tartışmanın Neresinde?

Ankara’da anlamadığımız, çözemediğimiz, dışarıdan bakınca saçma gelen işler oluyor.
AK Parti sürpriz bir biçimde fire verince, yerel seçimleri öne alan anayasa değişikliği pat diye ‘referandum’ aralığına düştü. Cumhurbaşkanı veto etmeseydi, hiç hesapta yokken, ‘Seçimleri erken yapalım mı?’ diye referanduma gidecektik.
Doğru olan, seçim tarihinin daha başta partiler-üstü uzlaşmayla belirlenmesiydi. Alt tarafı yerel seçimlerden söz ediyoruz; teknik bir konu. CHP, MHP ve hatta BDP’yle anlaşırsınız, biter. Ama hayır, olur mu! Siyaset artık ”Her türlü çatışma imkanından faydalanacak” desturuyla gidiyor. Bu yüzden uzlaşı ve ikna yerine, alelacele MHP’yle anlaşıp yürümek istedi iktidar partisi. Yanlış.
Daha kritik bir mesele var. Ak Parti geçen hafta, sadece seçim tarihi değil aynı zamanda yerel yönetimlerle ilgili de köklü değişiklikler getiren bir tasarıyı da Meclis’e getirdi.
Bu torba yasada neler yok ki! Büyükşehir belediye sayısı artıyor, mülki sınırlar değişiyor, 1053 belde ve 16 bin köy kalkıyor; kimine göre idari federalizm, kimine göreyse tam tersine ‘merkeziyetçilik’ geliyor.
Maliye Bakanı’na göre, bunun faturası da 4 milyar lira!
Tasarıyla ilgili MHP ve CHP’den gelen ‘modern beylikler’ ya da ‘idari federalizm’ gibi eleştiriler yerinde mi, bilemiyorum. Bilemiyorum çünkü Meclis’te artık her şey ham-hum-şaralop yapılıyor. Konuyla ilgili kamuoyunda doğru dürüst bir tartışma yaşanmadı bile.
Oysa Akşam gazetesi Ankara Temsilcisi Çiğdem Toker, bu tasarının ”Türkiye’nin idari yapısında köklü değişiklikler” getirdiği uyarısında bulunuyor. Eğer durum böyleyse, daha çok tartışmak, elbirliğiyle ilerlemek lazım değil mi?
Çok değil 2 yıl önce bu memlekette HSYK’da kaç kişi olsun diye referanduma gidildi. Şimdi ‘Türkiye’nin idari yapısındaki köklü değişim’, sessiz sedasız mı yapılacak?
Yanlış anlaşılmasın; ben her zaman de-centralizasyon’dan, yani yerel yönetimlerin Ankara karşısında güçlendirilmesinden yanayım. Ak Parti’nin tasarısında makul unsurlar olabilir. Örneğin Selahattin Demirtaş’ın BDP kongresinde gündeme getirdiği ‘22 bölge’ önerisi bile mevcut durumdan daha verimli olabilir. Ancak bunları oturup tartışmamız lazım. Tercihen de, CHP ve BDP’nin ikna edilmesi lazım.
Kısacası lafım şu. Doğru olan, idari sistemle ilgili radikal bir değişimi, ‘O komisyon senin, bu komisyon benim’ diye kapalı kapılar ardında yapmaktansa, halkla paylaşmanızdır. Bu tasarı büyükşehirde yaşayan bana, Kayseri’deki bir köylüye, doğudaki bir aileye ne getiriyor? Gerçekten başkanlık sistemine mi yaklaştırıyor bizi yoksa sadece idari bir kolaylık mı? Artı ve eksileri nedir? Birileri çıkıp anlatsın lütfen!
Günün sonunda belki de yapılması gereken, seçim tarihi için olmasa bile, yeni belediye yasası ve daha köklü idari reformlar için, bir kerede referanduma gitmektir.

‘Katil ABD işbirlikçi AKP’
Slogan bana ait değil. Geçenlerde Taksim’de toplanan ”Savaşa Hayır” mitinginden. Birkaç hafta önce Antakya’da düzenlenen ve CHP’li 3 milletvekilinin katıldığı mitingde de aynı sloganın atıldığını okudum gazetelerde. (O mitingden bir başka slogan da, Arapça seslendirilen ”Allah, Suriye, Başar, bes!”)
Şimdi gelelim, ”katil” ve ”işbirlikçi” bölümüne... Durumun böyle olmadığını, ABD’nin Suriye’de yaşanan katliamlara bir anlamda ‘seyirci kalma’ niyetinde olduğunu, Esad rejimine yönelik kullandığı sert söyleme karşın, başta ‘tampon bölge’ veya ‘insani yardım koridoru’ olmak üzerine Türkiye’nin iç savaştaki kıyımı durdurmak için masaya getirdiği her teklife mırın kırın ettiğini, aylardır yazıyoruz. Şubat ayında Davutoğlu’nun ABD gezisinden beri Washington’un tavrı değişmiş değil.
Buna karşın CHP ve kısmen MHP, Suriye konusunda Ak Parti’ye yönelik eleştirilerini uzun süre ”taşeron” ve ”emperyalizmin oyunu” teması üzerine kurdu. Marjinal bir sol söylemi alıp, partinin resmi politikası yaptı. Ak Parti’nin Suriye’ye yönelik dış politikasının eleştirilecek yönleri yok mu? Kuşkusuz var. Ancak sürekli tekrarlanan ”ABD ılımlı İslam’ı yaymak için Arap Baharı’nı çıkardı” nakaratı, hem gerçeklerden kopuk, hem de CHP’nin dünya algısının sınırlarını gösteriyor.
CHP’lilere Washington’un ruh halini okuyabilmeleri için hafta başı Ezgi Başaran’ın Radikal’de ABD’li uzman Henri Barkey ile röportajına bir göz atmalarını tavsiye ediyorum. Sadece ‘taşeron’ tezinin tutarsızlığı için değil, dünya kamuoyundaki CHP algısının nereye evrildiğini görmeleri için...