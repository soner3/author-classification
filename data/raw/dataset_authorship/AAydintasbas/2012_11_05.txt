Obama Kazanıyor Gibi

Ankara, açıkça söylemese de seçimleri Obama’nın kazanmasını tercih ediyor

Ankara, açıkça söylemese de seçimleri Obama’nın kazanmasını tercih ediyor. ABD Başkanı şu anda kilit eyaletlerde önde gözüküyor. Sürpriz olmazsa, salı gününün galibi yine o olacak...

ABD-2012

Amerikan seçimleri matrak bir denkleme oturmuş durumda. Ülke genelinde kıyasıya yarışan Barack Obama ve Mitt Romney, salı günkü seçimler öncesindeki son 48 saatte, delice bir tempoyla devasa kıtada mekik dokumaya devam ediyor. Günde 6 miting, milyonlarca dolarlık televizyon reklamları, her an her kelimenin anında tüm dünyaya yayıldığı amansız bir yeni medya düzeni...
Ancak Amerikan seçim sisteminin azizliğine bakın ki, aslında 2012 Amerikan seçimleri adayların ülke genelinde aldığı oya göre değil, eşitliği bozacak ‘kilit’ konumdaki birkaç eyaleti kazanıp kazanmamalarına göre belirlenecek. Bu eyaletlerdeki yarışta da Obama önde gözüküyor. Ohio’yu kazanan, Amerika’yı da kazanıyor. Obama’da Ohio’daki 20 anketten 19’unda önde. Büyük bir sürpriz olmazsa, Obama salı akşamının galibi olacak. Bu da, nefesini tutmuş Amerikan seçimlerinin sonucunu bekleyen Ankara’daki devlet erkânı için iyi haber.

ANKARA OBAMA DİYOR
Gerçek şu ki, hiçbir zaman açıkça telaffuz edilmese de, Ak Parti hükümeti Obama’yı açık arayla Romney’ye tercih ediyor.
Peki neden? Aslında dış politika açısından iki aday arasında çok belirgin bir fark kalmadı. Aday olduktan sonra Bush dönemi Cumhuriyetçi algısını silmek için özel bir çaba harcayan Romney, ‘savaş çığırtkanı’ ya da ‘saldırgan’ gibi eleştirilerle karşı karşıya kalmamak için dış politikada dikkatli bir üslup kullandı. Obama’dan farklı bir takvimle de olsa Irak ve Afganistan’dan çekilmeyi savundu. İran ve Suriye gibi konularda Obama’yı eleştirse de, Amerikan dış müdahalesi ya da herhangi bir askeri operasyon teklif etmedi. İki aday arasında tüm dünyada dikkatle izlenen dış politika konulu münazarada da taktik ve söylem dışında politikalar açısından büyük bir fark gözlemlenmedi.
Türk-Amerikan ittifakının, siyaset ve siyasetçilerin üstünde, uzun soluklu ve geniş bir yelpazesi olduğu da göz önüne alınırsa, Ankara neden muhafazakâr Romney yerine Obama’yı tercih ediyor?

ERDOĞAN-OBAMA KİMYASI
Son haftalarda Obama yönetiminden isimler ve Ankara’da yaptığım görüşmelerden çıkardığım sonuç, Ak Parti hükümeti öncelikle Başbakan Erdoğan ve Barack Obama arasında kurulan sağlam kişisel dostluktan çok memnun. Erdoğan Obama’da, Obama Erdoğan’da ‘sözüne güvenilir bir müttefik’ görüyor. Görüştüğüm Amerikalı yetkililer, Obama’nın da ilişkilerin kişisel boyutunu önemsediğini, hatta Türkiye’yi Ortadoğu coğrafyasındaki ‘Sünni blokun doğal lideri’ olarak gördüğünü söylüyor. Bu da Erdoğan-Davutoğlu ekibinin ‘bölgesel liderlik’ vizyonuyla bire bir örtüşüyor.
Ama iş bununla bitmiyor. İran konusunda Obama’nın ‘müzakereci’ yönü, savaş ve müdahale karşıtı tutumu ve en önemlisi İsrail’den gelen ‘Hadi, hadi!’ çağrılarına prim vermemesi, Ankara tarafından destekleniyor. Obama’nın Mavi Marmara sonrası Türkiye’yi ‘yerden yere’ vurmaktansa, İsrail’le ilişkileri Türk-Amerikan denkleminin dışına çıkarmış olması, Ak Parti ve devletin yüksek rakımlı mevkilerinde özellikle beğeni topluyor.
Ayrıca Obama’nın Arap Baharı’na desteği, bölgede Müslüman Kardeşler hükümetlerinin de önünü açan demokratikleşme ve seçim dalgasına karşı durmaması, Türkiye’yi bir model olarak görmesi ve Netanyahu hükümetine mesafeli oluşu da Ankara’da hoşa giden diğer unsurlar.

SURİYE’DE PÜRÜZ VAR AMA...
İki ülke Irak ve Suriye konusunda tam anlaşamıyor. Ankara, Irak’ta Obama’nın Maliki hükümetine fazla ‘yüz verdiğini’, Suriye konusunda ise şu zamana kadar üç maymunu oynayarak fazla pasif davrandığını düşünüyor. Ancak Ankara, yine de Obama’ya güveniyor. İki ülke arasında Suriye konusunda artan bir askeri işbirliği var ve hükümette seçimden sonra Obama’nın Suriye meselesinde daha fazla devreye gireceği beklentisi hâkim.
Bütün bunları alt alta koyunca, Ankara’nın neden salı gecesi nefesini tutup Obama’nın kazanması için dua edeceğini anlamak zor değil. Peki ya Romney kazanırsa?

Türkiye’yi yalnız bırakmaz

Ak Parti hükümetinin gönlünde yatan aslanın Obama olduğunu anlattım. Ama seçim bu! Her ne kadar kamuoyu yoklamaları salının galibini Obama olarak görse de, son dakika sürprizi ihtimal dışı değil. Peki ya Romney kazanırsa Ankara-Washington hattında ne olur?

Kısa cevap: Büyük bir değişiklik olmaz. Yarım yüzyılı aşan geçmişi olan ikili ilişkiler, başkanlar ve siyasetçiler ötesinde bir derinliğe sahip. Ankara ve Washington’da kim kazanırsa kazansın, Türk-Amerikan ittifakı, ortak çıkarlar nedeniyle olduğu gibi devam eder.
Romney’nin kıdemli dış politika danışmanlarından bir isme göre, “Her ne kadar dış politikada devamlılık söz konusu olsa da, Romney ABD’nin dünyada liderlik göstermesi gerektiğine inanıyor. Obama’nın dediği gibi ‘arkadan yönetmek’ (‘leading from behind’) stratejisine inanmıyor.

SURİYE’DE NE YAPAR?
Romney kampından görüştüğüm isimler, Cumhuriyetçi adayın ‘Bir George Bush’ olmadığını, savaş çığırtkanı olmadığını, askeri müdahale doktriniyle masaya oturmadığını vurgulama gereği hissetti. Obama cephesi, kampanyasının ilk aşamasında, Romney’yi Bush dönemi gibi ‘savaş çığırtkanı’ olmakla suçlamaya çalıştı. Ancak muhafazakâr aday, ABD’deki mevcut ruh halini iyi okudu. Dış politikada dikkatli bir dil kullanarak, herhangi bir konuda Amerikan müdahaleciliği savunur duruma düşmedi. Bu sayede dış politika seçmen açısından ‘belirleyici’ olmaktan çıktı. İki aday da üç aşağı beş yukarı aynı şeyleri savunuyor...
Ancak görüştüğüm Romney danışmanları, yine de iki liderin farklı stratejilerinin olduğunu vurguluyor. Örneğin bir isim, “Suriye konusunda Romney daha hızlı hareket eder, en azından Türkiye gibi bir müttefiki 100 bin mülteciyle yapayalnız bırakmazdı. Müdahaleyi savunmuyoruz ama bu iş uzadıkça radikalleşme de artıyor” dedi. Romney ekibi, Suriye’de Amerikan askeri müdahalesi olmadan muhaliflere daha çok silah yardımı yapılması gerektiğini savunuyor.
Bu, normal koşullarda Ankara’nın da hoşuna gidecek bir durum; ama tek başına Ankara’nın Romney’yi desteklemesi için yeterli olmuyor.

ARAP BAHARI FARKI
İran ve İsrail konusunda da iki siyasetçi arasında nüanslar var. Romney kampı, Obama’nın İran’ı nükleer görüşmelere ikna etmek için ‘adeta çaresizmiş gibi’ davrandığını düşünüyor. Müdahale değil ama daha sert olunması gerektiği görüşündeler. İsrail konusunda ise Netanyahu hükümeti ve Obama arasında esen soğuk rüzgârlar Romney’nin işine yarıyor. Muhafazakârlar, Florida gibi eyaletlerde ‘İsrail’i yalnız bırakmayacağız’ diyerek Musevi oylarını almaya çalışıyor.
Romney kampından bir yetkili, iki liderin Arap Baharı konusunda farklı bakış açılarının olduğunu söylüyor: “Obama yönetimi, sanki ‘demokrasi teşviki’ Bush döneminden kalma kötü bir lafmış gibi davranıyor. Mısır ve Tunus’ta devrimlerin başarılı olması gerekiyor. Bunun için belli bir demokratik sürecin yerleşmesi lazım. Bizim önerdiğimiz, bu ülkeleri kendi kaderlerine bırakmaktansa, insan hakları, çoğulculuk, kadın-erkek eşitliği gibi kriterleri temel alan geniş bir strateji ve ekonomik yardım paketiyle bu değişimlere yardımcı olmak.”

ORTADOĞU’YA YENİ KRİTER
Bundan anladığım, Romney hem bu rejimlerle yakın ilişki istiyor, hem de sistemin tek bir parti ya da İslamcı unsurlar tarafından domine edilmesini engellemek için belli kriterleri dayatmak istiyor. Kopenhag kriterlerinin Arap dünyasına yayılmış versiyonu diyebiliriz. ‘Siyasi partilerin oluşumuna yardım, siyasi süreçlerin oluşması ve demokratik davranışın gelişmesi’ gibi noktalar gündeme geliyor sohbetimizde.
Aynı yetkili, Romney’nin ‘demokratikleştirme’ arzusunu, ilginç bir noktadan Obama’nın El Kaide’ye karşı insansız hava uçakları aracılığıyla yürüttüğü mücadeleye bağlıyor: “Romney’nin dediği gibi, sürekli öldürerek bu işten sıyrılamayız. BM’nin Arap dünyası için hazırladığı insani gelişim endeksine bakın. Bu ülkelerde insani gelişim, ekonomik kalkınma ve demokratikleşme konularında daha aktif olmak zorundayız.”