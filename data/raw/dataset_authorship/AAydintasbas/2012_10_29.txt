Yardım Kuruluşları Neden Yasaklı?

Suriyeli mülteciler için tek başına mücadele veren Türkiye, casusluk, misyonerlik ve ‘dağınıklık’ gibi kaygılarla uluslararası yardım kuruluşlarını veto ediyor

Başbakan Yardımcısı Ali Babacan’ın verdiği bilgilere göre AFAD mültecilere bugüne kadar 400 milyon liralık yardım yaptı.

Bitmek bilmeyen Suriye krizinin Türkiye üzerindeki siyasi ve mali faturası artarken, Ankara bir yandan uluslararası yardım talep ediyor, diğer yandan başvuran yardım kuruluşlarını bir bir veto ediyor.
Geçen yıl gündeme gelen ‘Alman vakıfları’ tartışmasından sonra, Türkiye’nin uluslararası STK’lara bakışı, kelimenin tam anlamıyla ‘çelişkili.’
Hükümet, bir yandan sayıları 100 bini aşan (resmi ve gayri-resmi girişlerle gerçek rakamın 140 bin olduğu sanılıyor) Suriyeli mültecilerin korunması ve maddi sorumluluğunu tek başına göğüslemek zorunda kalmış olmaktan şikayetçi, diğer yandan yardım kuruluşlarını devreye sokmak istemiyor. Suriye krizi 19’uncu ayını doldururken, Başbakan Yardımcısı Ali Babacan şu ana kadar mülteciler için AFAD bünyesinde yapılan yardımın 400 milyon TL olduğunu söyledi. Sınır güvenliği ve mültecilerin korunması amacıyla bunun ötesinde yapılan askeri harcamaların miktarı ise bilinmiyor.
Birleşmiş Milletler ve farklı platformlarda en üst seviyede uluslararası dünyanın Suriye krizine duyarsızlığını eleştiren Ankara, bu yaz başında da resmi olarak uluslararası yardım çağrısında bulundu.
Ancak aynı Türkiye, casusluk, misyonerlik ve ‘dağınıklık’ gibi temel kaygılarla uluslararası yardım kuruluşlarını veto etmekte. Ne Türk STK’lar ne de dünyanın önde gelen afet ve yardım kuruluşları, şu ana kadar İçişleri Bakanlığı’ndan kamplara girme ya da oradaki Suriyeli mültecilere yardım etmek için gereken izinleri alamadı.
Örneğin Afrika’dan Afganistan’a neredeyse dünyanın tüm afet bölgelerinde faaliyet gösteren tanınmış yardım kuruluşu Save the Children’ın (Çocukları Kurtar) son bir yılda yaptığı 3 başvurunun da İçişleri Bakanlığı tarafından reddedildiği öğrenildi. Milyonlarca dolarlık bütçesi olan saygın kuruluş, Van depremine 500 bin dolar yardımda bulunmuş, Suriyeli mültecilere yardım için de ilk kez 16 Eylül 2011’de başvuruda bulunmuştu.
İçişleri Bakanlığı, AFAD ve güvenlik birimleri arasında yapılan toplantılarda, ‘casusluk’ ve ‘misyonerlik’ endişelerinin dile getirildiği, 1991’de Kuzey Irak’taki Kürt göçünde bölgeye gelen bazı yardım kuruluşlarının ‘kilise açtığı’ ya da ‘PKK’lılara da yardım ettiği’ gibi kaygıların da dillendirildiği öğrenildi. Bu yüzden hükümet, uluslararası STK’ların kamplarda Suriyelilerle doğrudan temas etmesine sıcak bakmıyor. Buna BM bünyesinde faaliyet gösteren yardım kuruluşları da dahil. Yetkililer, STK’ların devreye girmesinin ‘kaos’ ya da ‘dağınık’ bir tablo yaratabileceği korkusuyla şu zamana kadar yapılan başvuruları da reddetti.
Başvuran yabancı kuruluşlara, doğrudan AFAD ve Kızılay’a ‘nakit’ yardımı yapılması ya da yardım malzemelerinin bölgedeki Kızılay’ın depolarına bırakılması salık veriliyor.
Ancak bunun ötesinde afet bölgelerinde deneyimi olan STK’ların mültecilere eğitim, kurs, psikolojik yardım sağlaması ya da tel örgünün hemen ötesinde Türkiye’ye girmeyi bekleyen 15 bin Suriyeliye gıda yardımında bulunmasına sıcak bakılmıyor.
Yabancı STK’ların bölgede ‘aktif’ olmasını bir ulusal güvenlik tehdidi olarak gören Ankara, Türkiye’deki yardım kuruluşlarının da Suriyelilerle doğrudan temas halinde olmasını istemiyor. İHH ve Deniz Feneri gibi kurumlar da yardımlarını Kızılay üzerinden yapıyor ya da doğrudan Suriye’nin içine gönderiyor; ancak kamplarda faal olamıyor.
Dünyanın önde gelen insan hakları kuruluşu Human Rights Watch’ın da kamplarda Suriyeli mültecilerle görüşme talepleri, uzun süredir benzer nedenlerle reddediliyor.

GÜRSEL TEKİN: Arap Baharı’na destek, bize engel
Bu Cumhuriyet’in en resmi organlarından CHP dahi sokaklara döküldü ya, artık bu coğrafyada hiçbir şeyi tahmin etmek mümkün değil.
Dün CHP Genel Başkan Yardımcısı Gürsel Tekin’i arayıp, Ankara’da 29 Ekim yürüyüşü ısrarını sordum. ”Otoriter sistemlerde her şey yasaklanır ama bir milli bayramın yasaklandığına ilk kez yanık oluyoruz. Başbakan 19 Mayıs’ta hipodrom kutlamalarına Soğuk Savaş militarizmi diyordu, şimdi bize, gelin statta resmi törene diyor. Anlamak mümkün değil.”
Peki Tekin gelen istihbaratın ne olduğunu biliyor  mu? “Hükümet her hak arama eylemini kendine karşı bir komplo olarak görüyor. Hayır bilmiyorum ama bir istihbarat varsa zaten devletin görevi bunu engellemek; milli kutlamayı yasaklamak değil.”
CHP’nin yürüyüşü, MHP ve Ak Parti tarafından protesto edilirken, İşçi Partisi katılacağını açıkladı. Son dönemde Suriye konusunda da CHP ve İşçi Partisi arasında ciddi paralellik oluştu. ‘Yeni CHP’ sloganının sembollerinden olan Tekin’e, İşçi Partisi çizgisine bu kayışın CHP açısından bir tehlike olup olmadığını soruyorum.
Cevabı şu oluyor: “Bunlar eleştirilebilir. Ama İşçi Partisi de katılacak diye bir yürüyüşü komple yasaklamak gibi bir mantık olabilir mi? İçerik olarak partinin duruşunu tartışabiliriz; ancak yasakçı mantığı kabul edemeyiz.”
Ve ekliyor: ”Başbakan dışarıda Arap Baharı’nı destekliyor ama içerde milli bayram için yürüyüşe bile tahammülü yok. Peki bu çelişki değil mi?”

CPJ raporunda Tuncay Özkan neden dışlandı?
Geçen hafta dünyaca ünlü Gazetecileri Koruma Komitesi’nin (CPJ) büyük yankı uyandıran Türkiye raporunu yazarken, bir yıllık titiz araştırma sonrasında ortaya çıkan raporda, hapisteki 76 gazeteciden 61’inin ‘gazetecilik faaliyetlerinden dolayı’ tutuklu olduğu tespitine yer vermiştim. Tuncay Özkan o 61’in içinde yok.
Dört yıldır Ergenekon davasından Silivri’de yatan Tuncay Özkan, haklı olarak bu tespite içerlemiş. CPJ prestijli bir kurum. Yazdıkları raporda ‘gazetecilik faaliyeti’ dışında bir sebepten tutuklu görünmek, Özkan’ın bundan sonraki uluslararası hukuk mücadelesini zora sokabilir.
Özkan hafta başında Silivri’den yolladığı mektupta, CPJ’in kafasını karıştıranın evinde bulunan ruhsatlı iki silah ve Kanaltürk’e ait bir depoda bulunan ve ‘kalemlik’ olarak kullanan 2 el bombası kabı olabileceğini varsayarak ”İddianame bunları Ergenekon cephaneliği olarak sunuyor. Amaç bu iddiaları gerçekmiş gibi sunup kafa karıştırmak ve uluslararası camiada yalanlarla tutunmak, ulusal ölçekte de itibarsızlaştırmaktır. Bu konuda CPJ’yi de bilgilendireceğim” diyordu.
Özkan’ın bana ilettiği bu itirazı, avukatı Hüseyin Ergün CPJ’e de iletmiş.
CPJ yetkilileri, iddianameyi işaret ederek, Özkan’ın Cumhuriyet mitingleri ve kurduğu siyasi partiden dolayı ‘darbeye zemin hazırlamakla’ suçlandığını hatırlatmış. Bunların ‘gazetecilik’ değil ‘muhalif tutum’ ve ‘siyasi faaliyet’ kategorisine girdiğini, haliyle kendi konularının dışında olduğunu söylemiş. Ancak bunun ‘suçlu’ olduğuna inandıkları anlamına gelmediğini de eklemişler.
Dün görüştüğümde Özkan’ın avukatı Ergün, tatmin olmuş gibiydi.