Türkiye’nin Başka Şansı Yoktu

Konu, Tayyip Erdoğan, Ahmet, Mehmet meselesi değil; savaşa girme bahanesi hiç değil.
Gerçek şu ki, Türkiye’nin dün Suriye’den gelen ve 5 vatandaşımızın ölümüne neden olan top mermisine, cevap vermeme gibi bir seçeneği yoktu. Hangi hükümet olsa, benzer bir yanıt vermek zorunda kalacaktı.
Çünkü üst üste gelen tacizler sonrasında sessiz kalmak, Beşar Esad’ın ‘şamar oğlanı’haline gelmek olurdu.
Dün emekli diplomatları, Ak Parti’yle alakası olmayan ak saçlı akil adamları aradım. Hepsi de, şu ya da bu şekilde ‘karşılıksız kalmamalı’ cümlesini kullandı. Bir tanesi, Farklı metotlar önerdiler, tehlikelerden söz ettiler, ama ‘sessiz kalınmaması’ gerektiğini söylediler. Özdem Sanberk, ”Ne yapılır bilmem ama diplomatik alanda etkili bir biçimde cevap verilmezse, bu Türkiye’nin Orta Doğu’da bittiğini gösterir” dedi.
Aksini yapmak, yani bazı siyasilerin ve yorumcuların istediği gibi oflayıp puflayıp BM’de, NATO’da vızıldanmak, Türkiye’nin bütün iddiasını, bölgesel emellerini ve bu zamana kadar hem Doğu hem de Batı’da inşa ettiği prestiji sıfırlardı.
Prestij lafını boş lakırdı gibi algılamayın. Söz ettiğim, külhanbeyliği ya da gereksiz bir karizma sevdası değil.  Ancak bu coğrafyada ülkeleri ayakta tutan, gayri safi milli hasıladan kişi başına düşen pay değil, askeri caydırıcılık ve güçleridir. Orta Doğu, uzun yıllardır çekildiğimiz, unuttuğumuz bir coğrafya. Ama öğrenmeye mecburuz. Çünkü istesek de istemesek de bu mahalledeyiz. Ve Orta Doğu’da dans etmenin birinci kuralı, ayakta kalmak...
Kendi vatandaşını koruyamayan, sınırına sahip çıkamayan, Suriye’nin neredeyse iki haftadır süren tacizlerini görmezden gelen bir Türkiye, kimseye hayrı olmayan bir Türkiye’dir.
Unutmayın dünkü trajik olay, bir gecede gerçekleşen bir kaza değil.  Suriye ve büyük hamisi İran, son aylarda üst üste Türkiye’nin ‘caydırıcılığını’test etme, bize ‘haddini bildirme’işine soyundular. Türkiye’yi aciz duruma düşürüp bizi Suriyeli mülteciler ve Arap coğrafyası önünde ufalamak istediler. Suriye denkleminden dışlamak, Ankara’nın gözünü korkutmak istediler. Önce F4 uçağı düşürüldü, ardından sınır boylarındaki köyler bombalanmaya başladı, ilan ettiğimiz angajman kurallarına rağmen sınırın dibine gelindi ve 10 gündür de 13 kilometre ötedeki dev bir top bataryasından Akçakale hedef alınıyor. Bu alay etmek değil de nedir?
Sosyal medyada ‘Savaşa Hayır’ naraları var. Eminim yarın Meclis’te de bol bol ‘BOP’, ‘emperyalizm’, ‘taşeron’, ‘ılımlı İslam’, ‘el-Kaideci teröristler’ gibisinden laflar duyacağız.
Ama şu ana kadar yapılan, savaş hazırlığı değil, meşru müdafaa ve Suriye’ye güçlü bir biçimde ‘dur’ mesajıdır.
Unutmayın, komşularınızı ve mahallenizi, seçemiyorsunuz. Suriye’de zaten bir savaş var ve doludizgin gidiyor. Bu savaş her boyutuyla Türkiye için bir tehdit. Bu savaş kendini dayatıyor. Mültecileriyle, trajedisiyle, bombalarıyla, topuyla ve PKK’ya kazandırdığı konjonktürel alanla her gün biraz daha sokuluyor koynumuza.
Buralara huzur gelmesi için, bu savaşın bitmesi lazım.
Kızacağınız biri varsa, o da reform yapmamak, demokrasiyi kabullenmemek, güç paylaşmamak için ülkesini yok etmeye kararlı gözüken Beşar Esad olmalı...

Gül’ün manifestosu neden alkışlanmıyor?
Yazıldı çizildi ama Cumhurbaşkanı Abdullah Gül’ün TBMM açılışında yaptığı konuşmayı takdirle karşıladığımı kayda geçirmek istedim. Devlet adamlığına yakışan bir konuşmaydı. Medya ve ifade özgürlüğüyle ilgili bölümler, her gün dayak yediğimiz bu ortamda, içimize su serpti. Gül bizlere demokratik reform ihtiyacını, Avrupa Birliği’ni, ekonomide kontrollü gitmenin zaruretini ve kişiye endeksli rejim değişikliğinin tehlikelerini hatırlattı.
Peki neden alkışlanmıyor? Hadi ‘denge merakı’ ve hükümet korkusu yüzünden hükümete yakın gazetelerin sessizliğini anlıyorum. Peki muhalif kalemler? Basın Konseyi, Türkiye Gazeteciler Cemiyeti, Medya Derneği ve diğer basın meslek örgütleri? Sahi, yıllardır daha çok demokrasi istediğini söyleyen muhafazakar kalemler neden sessiz?