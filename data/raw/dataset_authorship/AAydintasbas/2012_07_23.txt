Suriye’de Kaotik Günler

Şam ve Halep’e sıçramasıyla, kamuoyunda ”Esad’ın günleri sayılı” havası başladı. Geçen gün görüştüğüm bir muhalefet lideri, telefonda ”Bayramı Şam’da kutlayacağız” diyordu. Ancak Suriye’de değişimin, tereyağından kıl çeker gibi olmayacağı da belli

Halep kırsalındaki muhalif Tevhid Sancağı Birliği AA tarafından böyle görüntülenmişti.

Geçen hafta Esad rejiminin güvenlik piramidinin tepesindeki isimlere yönelik suikast girişimi ve hemen ardından çatışmaların Şam ve Halep’e sıçramasıyla, kamuoyunda ”Esad’ın günleri sayılı” havası başladı. Geçen gün görüştüğüm bir muhalefet lideri, telefonda ”Bayramı Şam’da kutlayacağız” diyordu.
Ancak Suriye’de değişimin, tereyağından kıl çeker gibi olmayacağı da belli. 1,5 yıldır deva eden devrim sonunda, Beşar Esad’ın eninde sonunda gideceğine, Baas rejiminin yıkılacağına şüphe yok.

Kanlı Ağustos
Fakat görüştüğüm tüm gözlemciler, Ağustos ayının çok ”kanlı” geçmesini bekliyor.
Suriye, insan yaşamının değersizleştiği, yavaş yavaş çetelerin şekillendiği, rövanşizmin engellenemediği kritik bir sürece girdi.
Klimalı salonlarda oturup Suriye’de ‘iç savaş’ uyarısı yapan siyasilere gülüyorum. Suriye’de zaten bir yıldır dolu dizgin devam eden bir iç savaş, hatta rejim tarafından da kışkırtılan bir mezhep savaşı var. Ama ölümler gittikçe daha kitlesel hale geliyor.
Türkiye açısından 910 km’lik sınırda yaşananlara sessiz kalmak da zor, kolları sıvayıp müdahil olmak da..
Güney komşumuz, son bir ayda kaşla göz arasında ‘şiddet’ ve ‘insanlık suçu’ safhasından ‘mutlak kaos’ safhasına sürüklenmekte. Kaosun günün birinde biteceği kesin, ancak ne zaman biteceği ise, bu noktada belirsiz.

Batı hala ikircikli
Kuşkusuz belirsizliğin nedenlerinden biri, ABD ve küresel güçlerin, Suriye’de ne istedikleri, kimin başa geleceği gibi sorulara yanıt bulamamaları, ekonomik kriz ve Amerikan seçimleri nedeniyle ‘topa girmek’ konusunda isteksiz olmaları. He ne kadar Türk kamuoyu ”Emperyalistler Suriye’yi de karıştırdı” masalına inansa da, gerçekte Batı, Suriye’de Libya benzeri bir müdahaleye gönülsüz. Obama yönetimi, bu yılın başından bu yana hem Ankara, hem de diğer müttefiklerine en üst seviyede ”Kasım’daki Amerikan seçimlerine kadar bizden bir şey beklemeyin” mesajını verdi. ABD, şu ana kadar muhaliflere silah yardımına bile ikna olmadı. Obama hükümetindeki karar vericiler, petrolü olmayan ve İsrail’in dibinde hassas bir konum işgal eden bu ülkeye baktıklarında ‘stratejik çıkar’ değil sadece ‘baş belası’ görüyor. Bu, Beşar Esad’ın da Moskova’nın da çok iyi okuduğu bir gerçek.
Ve maalesef Amerika ağırlığını koymadıkça da, uluslararası dünya sürüncemede kalıyor. 
Bu esnada Suriye’de rejim hem dağılıyor, hem de toparlanıyor.
Her ne kadar Beşar Esad ülkenin %60’ında kontrolü kaybetmiş olsa da, hale rejime bağlı olan güvenlik güçleri ‘kan dökme’ konusunda kararlı. Dün Şam’ın Mezze semtinden tutun da Lazkiye’deki Kürt dağları ve Türkiye ile sınır bölgesine kadar bir çok yerde çatışmalar vardı. Rejim, artık isyanı tamamen bastıramayacağını bilse bile, uluslararası dünya ve isyancılara ‘ağır bir bedel’ ödetmeye kararlı gözüküyor.  Son aylarda günde 60-70 kişi ölürken, Şam’daki bombalı saldırıdan sonra bu rakam günde 150 civarında seyrediyor.
Rejimin oyun planı, ‘Beşar Esad’sız da olsa rejimi korumak’, bu mümkün olmazsa en kötü ihtimalle Lazkiye civarında bir Nusayri devletine çekilmek.

Mahir başrolde
Peki Suriye rejiminde bunu başarabilecek güç kaldı mı? Ordu, halka silah doğrultmayı reddederek muhaliflerin safına geçen ya da orduyu tamamen terk edenler nedeniyle yarı kapasiteyle çalışıyor. Rejimin askeri anlamda tek güvenebildiği, ”Şebiha” adı verilen milis gücü, hava kuvvetleri istihbaratı ve mezhepsel bağların ağır bastığı Beşar Esad’ın erkek kardeşi Mahir Esad komutanlığındaki 4. Tugay.
İki taraf da birbirini yenmeyeceği bir mücadeleye ölümüne kilitlenmiş durumda.
Sadece rejim değil muhalifler de gittikçe sertleşiyor. Özgür Suriye Ordusu, Suudi Arabistan ve Katar gibi ülkelerden gelen tanksavar ve mühimmat yanında, Suriye ordusunun depolarından edindiği silahlarla savaşıyor.
Ancak muhalefetin farklı unsurları, hala karizmatik bir lider ya da düzenli bir çatı altında değil. Bir yandan şehirlerde gençlerden oluşan Yerel Koordinasyon Komiteleri, diğer yandan Özgür Suriye Ordusu, yurtdışındaki muhalefet ve bir de son aylarda, sayıca az da olsa, dünyanın çeşitli yerlerinden gelen ‘mücahitler’ var. (Bu en son grup, radikal İslamcı bir dil kullandığı için, hem Batı, hem de Suriyeli muhalifleri korkutuyor.)
Son günlerde hükümet birliklerinin isyanı bastırmak için helikopter ve uçakları kullanmaya başlaması, muhalefeti yoruyor. Ellerinde sadece tanksavar ve RPG olan isyancılar, hava bombardımana karşı dayanıklı değil. Bunun devamı, bir kaç ay içinde ölü sayısının 50 binlere varması demek...

Kürtler ne istiyor?
Diğer yandan Türkiye sınırında bazı bölgelerde kendi bayrağını açan Kürt muhalefeti, henüz tam anlamıyla devrime katılmış değil.  Kürtler, bu süreçte Irak benzeri bir özerklik istiyor. Fakat Kürt bölgelerindeki en güçlü grup olan PKK’nın Suriye kolu PYD, geçmişte Esad rejimine kısmi destek verdi, hatta zaman zaman Özgür Suriye Ordusu ile çatıştı. Kamışlı ve Afrin bölgelerindeki silahlı milis gücü bulunan PYD’nin bundan sonra nasıl bir tutum takınacağı, rejimle bağlarını ne ölçüde kopardığı henüz net değil.
Suriye’nin geleceğinde uzun vadede demokrasi olsa da (bütün muhalif grupların ortak talebi), yukarıda saydıklarım nedeniyle kısa vadede hem Türkiye hem de Suriyeliler için ‘kaotik’ bir tablo ortaya çıkıyor. 
Ankara, daha başından Suriye’de ‘düne’ (Esat) değil ‘yarına’ (değişim) oynamayı seçti. Geçen hafta görüştüğümüz yetkililer, bunun sadece ‘ahlaki’ ve moral değil, aynı zamanda Türkiye açısından bir ‘ulusal güvenlik gereği’ olduğunu anlattı.  Mevcut kaos ortamının Esad rejiminin ‘yanlış adımları’ nedeniyle ortaya çıktığını anlatan bir yetkili ”Bu kaosun ilelebet gitmesi, evrenin kurallarına aykırı. Elbette Suriye eninde sonunda bir düzen ve istikrar üretecek. Türkiye ve bölge için Suriye’nin istikrarlı bir komşu olması lazım. Bu yeni düzenin nasıl çıkacağı önemli. Bu düzeni kurarken yardım isterlerse, elbette biz bu yardımı vermeden edemeyiz.”
Tamam da, o düzen nasıl ve ne zaman kurulacak?

Cihaner: Derin devlet mi, ben solcuyum

Geçen haftaki CHP kurultayının en büyük sürprizlerinden biri, delegelerin teveccühüyle Fikri Sağlar ve İlhan Cihaner’in listeleri delerek Parti Meclisi’ne seçilmesiydi. Kuşkusuz bu olayın, CHP’nin nereden gelip nereye gideceği konusunda sembolik bir önemi var.
Erzincan cumhuriyet başsavcısı iken cemaatlere yönelik açtığı soruşturma nedeniyle görevden alınarak hapse atılan Cihaner, muhafazakar camiada tepki, CHP tabanında ise çok ilgi gören bir isim. Geçen yıl hesapta yokken tabandan gelen taleple milletvekili oldu, şimdi de partinin en önemli karar mekanizmasına girdi. CHP içinde Kemalist değil sosyalist ve aktivist kimliğiyle tanınıyor. Milletvekili olduktan sonra onu hep yürüyüşlerde, duruşmalarda, sokak eylemlerinde gördüm. Dün telefonla ulaşıp PM’ye girmesinin ne anlam ifade ettiğini sordum.

* Bu kongrenin anlamı neydi?
Hem CHP tabanında hem de toplum genelinde, CHP’ye yönelik ciddi eleştiri ve soru işaretleri vardı. CHP’nin anayasa komisyonundaki tavrı, Kürt sorunu konusundaki tutumu, yetersiz muhalefet yaptığı ve en önemlisi de Suriye’yle ilgili tutumu eleştiriliyordu. Kurultay, değişen Türkiye ve Orta Doğu’da CHP’nin nasıl bir pozisyon alması gerektiğine dair bir kılavuz. Kimlerin seçildiğinden ziyade, kurultayda yapılan konuşmalar, alkışlar, protestolar, listeler, kimlere oy verildiği veya verilmediğine bakınca, bir alt metin ortaya çıkıyor.

* Nedir bu alt metin?
Bir kere, ana damarların ihmal edilmemesi gerektiği. CHP’nin halkçılık ve devrimcilik ilkeleri çerçevesinde Atatürkçülüğü geriletmemesi gerektiğine dair ortak bir atmosfer vardı. Ve sol vurgusu arttı.

* Yeniden Kemalizm mi?
Partiyi dışarıdan kontrol etmek isteyenler CHP’nin Kemalizm’le bağını koparması yolunda bir yönlendirme yapıyordu. Ama Kemalizm dedikleri aslında gerici faşizan ve solcuların mağdur olduğu süreçlerdi. Sanki taban bu konuda biraz cesur olunması için sinyal verdi taban. Ama asıl taban daha sol ve daha etkin bir muhalefet istiyor. Ve AKP’nin alternatifi olabilecek bir yapı görmek istiyor.

* Size olan desteğin anlamı?
Milletvekili seçildikten sonra CHP örgütlerinde 150’den fazla toplantı etkinlik, konferansa katıldım. CHP tabanı beni tanıdı. Davalar dahil nerede hak ihlali varsa elden geldiğince oraya gitmeye çalıştım. Son bir yılın üçte biri bu tarz etkinliklerde geçti. Sanırım bu yüzden.

 * Cezaevine girmiş olmanız bir mağduriyet yarattı mı?
O süreçte kendimi mağdur olarak görmedim. Milletvekili olduktan sonra da mecbur olmadıkça o süreçten hiç bahsetmedim.

* Ama CHP diğer taraftan da dinle barışmak istiyor ve hala sizi Ergenekon süreciyle ilişkilendiren, derin devlet gibi gören muhafazakar bir kesim var...
O tarz saldırılar var. Ben derin devlet gibi lanse etmeye çalışan bir kesim var. Bu mensubu oldukları sermaye gruplarının amacı. Ben siyasi konumumu defalarca tanımladım. Bir insan kendini solda tanımlıyorsa çıkıp bunu ‘yok, sen ille de şusun’ demek, niyet okuma. Derin devleti kimlerin kolladığı, kimlerin salıverdiği ortada. Ben defalarca insan hak ve özgürlüklere saygılı olduğumu ve bunun içinde din ve vicdan özgürlüğü olduğunu söyledim. Bu en temel insan haklarındandır ve sonuna kadar savunuyorum. Ama tüm inançlar için.

* Sosyalist misiniz?
Dünyayı soldan yorumlayan biriyim. Ezen ezilen çelişkisinde ezilenden yana duran biriyim ve evet dünyadaki temel çelişkinin bu olduğunu düşünüyorum...