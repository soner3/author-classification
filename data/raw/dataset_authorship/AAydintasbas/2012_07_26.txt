Harabeye Dönen Azaz Anlattı

İki gün önce muhaliflerin elinegeçen Azaz'da Özgür Suriye Ordusu hakim. Kanlı çatışmalar sonrasında kenti geziyoruz. Yanmış tankların arasında oynayan çocuklar var...

Daha birkaç gün öncesine kadar ölüm kusan ağır silahlar şimdi çocukların oyuncağı olmuş.

Bir şehre, kanlı çatışmalar sonrasında el değiştirdikten hemen sonra girdiniz mi hiç? İki gün önce Suriyeli muhaliflerin eline gecen Azaz şehrinin harabeye dönmüş boş sokaklarında dolaşırken, tam da bu cümle geldi aklıma.
Haberlerde duyduğunuz isimleri gözlerinizle görmek, her zaman bir şok. O haberlerde sık sık duyduğunuz ve muhaliflerin akın akın Türkiye’ye giriş yaptığı Suriye sınırı, aslında zeytin bağları arasında verimli bir ova.
Sınırı geçtiğimizde, bizi karşı tarafta Özgür Suriye Ordusu karşılıyor. Otonom yerel birliklerden oluşan Özgür Suriye Ordusu’nun müşterek bir komuta yapısı yok. Bir kısmı ordudan ayrılanlar, bir kısmı da silaha sarılmış sıradan vatandaşlardan oluşuyor. Önce sınırın hemen ötesinde bir köyde, o bölgedeki muhaliflerin askeri karargâhına gidiyoruz. Serin bir okul binasının koridorlarında oturan, uyuyan, yer yatağında uzanan gençler var. Birçoğu sakallı, çoğunun üstünde Suriye ordusundan alınan üniformalar var.

Neredeyse tamamı Sünni
Etrafta İslami bir vurgu var; ancak Ortadoğu’da çok gezmiş, Irak savaşını yasamış olduğum için, bu beni şaşırtmıyor. Sınırı geçerken bir Afrika kabilesinde safari avındaymış gibi zeytin ağaçlarının arasında sekerek geçen mihmandarımız, Suriye’ye vardığımızda başımı örtmemi tavsiye ediyor. Buna zaten hazırlıklıyım. Boynumdaki eşarbı kafama geçiriveriyorum.
Özgür Suriye Ordusu’ndan bir grupla sohbet etmeye başlıyoruz. “Kimsiniz?”, “Rejimin anlattığı gibi el Kaide’den misiniz?” “Rejim düştükten sonra bir İslam devleti mi demokrasi mi istiyorsunuz?”
Muhalifler, neredeyse tamamen Sünni. Bir bölümü İslamcı, kalanları köyünü, kasabasını korumak için silaha sarılmış İdlib ahalisinden.
Nasıl olmuşsa aralarında derin bir hiyerarşi olduğunu hissediyorum. Sakallı bir komutan var; elimi sıkmıyor. Diğerleri de elimi sıkmaya çekiniyor ama bütün gün beni gezdirmeyi ve hayatlarıyla ilgili sohbet etmeyi benden esirgemiyorlar.
Komutanın yardımcısı, bir terzi. Kentin terzisi, şimdi komutanı olmuş. “Demokrasi” istediklerini, “Sünni, Alevi ve Hıristiyanların eşit yasadığı bir ülke” istediklerini söylüyorlar. Ama gelecekte daha İslami bir düzen istediklerine, kendilerine eziyet ettiğini düşündükleri Esad ailesinden hesap soracaklarına şüphe yok:

‘Hiç merhametleri yok’
“Onlar Allah’a inanmıyor. Hiç merhametleri yok. Helikopterlerden aylarca kadın ve çocukları vurdular. Bu şehirde 200-300 insan şehit oldu. Kentin çoğu Türkiye’ye kaçtı. Biz bu işe öldürmek için değil, ailelerimizi korumak için girdik.”
45 derece sıcakta, camları açık bir Toyota jiple 70 bin nüfuslu Azaz’a gidiyoruz. Bu şehre ilk giren gazeteyiz. Sokaklar, bomboş, binalarda kurşun izleri var. Esad rejiminin temel direği olduğu için herhalde; şehirdeki çatışmaların merkezinde olan muhaberat binası, yanmış kül olmuş. Gecen yıl bu zaman cami çıkısında göstericilere ateş açan rejim, bu kez camiye sığınmış. Üç minarede üç sniper varmış. Muhalifler minare falan demeyip üçünü de uçurmuşlar. Üç minaredeki sniper’lardan birinin, İranlı olduğunu, öldüğünde üzerinden çıkan pasaporttan anlamışlar.
Azaz’da mihmandarımız, şehri ele geçiren Katibin Amr-ul bin Alf birliğinin başındaki Abu Sacit. Asıl adı bu değil ve kamera döndüğü anda yüzünü poşuyla kapatıveriyor. Aslında asker değil, Halep’te üniversite öğrencisi. Akıllı bir genç. Sağlam siyasi analizler yapıyor. Dünyanın Suriyelilerin kavgasına sessiz kalmasından yakınıyor. Esirlere insani davrandığını, iyi bir Müslüman olmaya çalıştığını anlatıyor. Özgür Suriye Ordusu’na katılmak için kendisine gelenlere önce Kuran okumalarını söylüyormuş.

Başımı neden örttüm?
Abu Sacit elimi sıkmıyor, birliğine geldiğimizde yanlışlıkla örtümün açıldığı konusunda beni uyarıyor. “Geleceğin Suriye’sinde başı açık kadınlara yer olmayacak mı?” diyorum. “Olacak. O insanın kendi seçimi. Ama bir kadın başını kapatmazsa o zaman iyi bir Müslüman olarak benim gözlerimi indirmem lazım” diyor.
Abu Sacit insani yanını yitirmemiş ama her savaş bölgesinde olduğu gibi savaşa “müptela” olmasına ramak kalmış. Heyecanla bizi bir kaç gün önce büyük çatışmaların yaşandığı civar köylerden birine götürüp 4 arkadaşının şehit olduğu yeri gösteriyor. Bizden fazla sanki o gitmek istiyor oraya.

PKK ile temas
Yolda PKK’ya rastlıyoruz. Daha doğrusu, Suriye kolu PYD. Genç ve daha Türkiyeli görüntülü, daha disiplinli, üniformaları daha düzenli.
Ben hafif panikliyorum. PYD’den bir zarar göreceğimi düşündüğümden değil; geçmemize izin vermeyeceklerini düşündüğümden. PYD köklü ve oldukça hiyerarşik bir örgüt. Özgür Suriye Ordusu’ndaki amatör ve karmaşık yapı yok. Türkiye’den geldiğimizi duyarlarsa, Azaz’a geçmemize izin vermek için yukarıdan onay isteyecekler, olmadan bırakmayacaklardır.
Abu Sacit, İngiliz gazeteci olduğumuzu söylüyor. PYD’li bir milis, gelip Fransızca konuşuyor, boş boş bakıyoruz. İngiliz olduğumuza inansalar da, yine de komutanlarından onay almak istiyorlar. Komutanları bir kadın ve toplantıda. Onay gelince geçmemize izin geliyor.
Abu Sacit, 4 arkadaşını kaybettiği sokak çatışmasını video oyunu gibi anlatıyor. Bu heyecandan sonra, bu kadar adrenalinden sonra ileride bir gün üniversiteye nasıl dönecek diye düşünüyorum. Daha sonra ele geçirdikleri tank ve Azaz’ın kalan bölgelerini dolaşıyoruz.
Uzun günün sonunda, aklım Suriye’de, orada tanıştığım insanlarda, yavaş yavaş sınıra doğru yola çıkıyoruz...

Muhalifler kritik noktalarda ellerinde silahlarla nöbet tutuyorlar.

Esad hükümetinin gerçekleştirdiği helikopterli saldırılarda 200-300 çocuk ölmüş. Anneler toprağa verdikleri çocuklar için gözyaşı döküyor.