Savaş Olmaz

Dün “Savaşa Hayır” yürüyüşüne gidenlerin fazla dertlenmesine gerek yok. Suriye’de savaş var ama bu tankıyla, topuyla, katliamlarıyla 1,5 yıldır devam eden iç savaş.
Onun dışında Türkiye’nin Suriye ile savaşa girmesini beklemeyin. Biliyorum, “Savaşa gitmiyoruz” sözünü dün üst üste bütün bakanların ağzından onlarca kez duyduğunuz için, artık neredeyse inandırıcı olmaktan çıktı. Ama hükümetin dün jet hızıyla çıkardığı tezkerenin yarattığı heyecana rağmen, Türkiye’nin bu savaşa bulaşması ya da Mehmetçiğin oraya dalması ihtimali, yok denecek kadar az.
Ancak gerçek şu ki, Türkiye’nin ne Suriye’deki savaşa girme niyeti, ne de bunun altından kalkabilecek askeri kapasitesi var. Bu savaş, İran’ın, Rusya’nın, Batı’nın ve bütün bölgesel aktörlerin bizzat karıştığı berbat bir gölge dövüşü. Bu savaş aynı zamanda da bir mezhep savaşı.
Bu yüzden Ankara, mecbur kalmadıkça askeri bir hamlede bulunmayacaktır. 
Suriye’deki tablonun bir yüzünde halkı nezdinde meşruiyetini yitirmiş bir diktatörlük varsa, diğer cephesinde de Kürt meselesi, PKK, İran ve hatta Hizbullah var. İşgal ya da tek taraflı müdahale gibi seçenekler şu aşamada intihar olur. Suriye’den benzer saldırılar gelirse, tabii ki Ankara misilleme yapmak zorunda hissedecek, ancak uluslararası bir konsensüs olmadığı sürece ‘tampon bölge’ için tek başına kolları sıvamayacaktır. Nokta.
Nasıl mı bu kadar emin konuşuyorum? İyi kötü dünyada olan biteni takip ettiğim için. CHP’nin sol yumruk havada haykırdığı ”taşeron” tezine rağmen, ABD’nin Suriye’ye müdahale konusunda isteksiz olduğunu bilmeyen yok. İsteksiz olmanın ötesinde, ABD ve Avrupa, tampon bölge, uçuşa kapalı alanlar ya da insani yardım koridoru gibi konulara bile yeşil ışık yakmış değil.
Kasım ayındaki Amerikan seçimleri öncesinde dış politika tartışılmıyor bile! Akçakale saldırısının olduğu gece başkan adayları Obama ve Romney arasındaki münazarada her şey konuşuldu, Suriye konuşulmadı.
Atlantik’in iki yakasında ana konu, ekonomik kriz; sonra da İran. Bu ilgisiz/isteksiz tavrın, kasımdaki ABD seçimlerinden sonra değişip değişmeyeceği de henüz meçhul.
Bütün bunlar Türkiye’nin işini diplomatik olarak zorlaştırıyor. Ankara, sürekli pompalanan ”Büyük Türkiye” söylemine rağmen, tek başına Suriye’ye girecek kadar maceracı değil.
Ama bir şeyler olması da şart. Suriye, yanı başımızda fokur fokur kaynıyor. Bundan soyutlanmak mümkün değil. Ülkedeki kaos, her anlamda Türkiye’nin huzur ve barışını tehdit eden öncelikli bir ulusal güvenlik sorunu haline geldi. Ve savaş bitmedikçe, Esad gitmedikçe bize huzur gelmeyecek.
Hem ahlaki hem de stratejik olarak doğru olan, Esad rejiminin devrilmesi ve devletin tamamen buharlaşmadığı düzenli bir geçişle o ülkenin temsili bir demokrasiye doğru evrilmesi. Bu noktada istikrarın tek kilidi, sandık olabilir.
İyi de, A noktasından B noktasına nasıl gidilecek?