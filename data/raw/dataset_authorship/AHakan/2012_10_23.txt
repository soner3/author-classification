Kurbana Güzelleme. Kurbanımızı Keseceğiz İnşallah... Allah Kabul Etsin. Âmin.

Bunu şunun için belirttim:

Son günlerde büyükşehirlerin özellikle merkezi semtlerinde ortaya çıkan ve giderek daha fazla taraftar bulan “Ay şekerim, şu Kurban Bayramı çok vahşi” ya da “Kurban bayramlarında Avrupa’ya kaçıyorum, böylece katliama tanık olmuyorum” cümleleriyle ifade edilen tutuma karşı küçük bir direniş göstermek için...

*

Evet, merkezi semtlerde “kurban burun kıvırması” şeklinde başlayan hareket, neredeyse bir “kurban aşağılaması” şekline dönüşmüş durumda.
Ben işte bu harekete karşı bir direniş sergilemek istiyorum.
Fakat direnişimin temelinde “kadim kurban geleneğine dair felsefi mülahazalar” yatmıyor.
Direnişimin sebebi çok basit...

*

Ben öyle biliyor ve görüyorum ki:
“Ay şekerim şu Kurban Bayramı çok vahşi” diye ahkâm kesenlerin kahir ekseriyeti, “Nusr-et” denilen et lokantasında sıraya girip bir masa kaptıklarında kendilerini şanslı addeden zevattan...
Girerler “Nusret”e...
Hayvanların envai çeşit bölgelerinden envai çeşit eti, envai çeşit pişirme yöntemiyle sipariş verirler.
Afiyetle hopurdatırlar.
Ve en sonunda bir yandan kürdanla dişlerini karıştırırlar, bir yandan da “Nefisti nefis” diyerek ziyafet kutsaması yaparlar.
Ben işte bu tip şahısların “vahşet” ve “kurban” kelimelerini yan yana getirmelerini fena halde ikiyüzlü bulanlardanım.

*

Kurban kesiminde...
- Tabii ki hijyen aranacak.
- Tabii ki uygun koşullar talep edilecek.
- Tabii ki hayvanların eziyet görmemesi için elden gelenin yapılması istenecek.
Sorun burada değil.

*

Sorun şurada:
Hem “t-bone steak”leri hopur hopur yutup...
Hem de “Şu Kurban Bayramı çok vahşi, ben hayvanların kesilmesine dayanamıyorum” demekte...

Gündemin üç atlısı

18 YAŞ:
“Seçilme yaşı 18 yaşa insin” önerisi konusunda CHP’li Kamer Genç şöyle demiş: “Bunlar çoluk çocuklarını Meclis’e sokacaklar.” Tamam, tamam da Kamer Bey, senin elin elma mı topluyor? Buyur, sen daha çok çalış, asıl sen çoluk çocuğunu Meclis’e sok.

*

KIŞLADA SANDIK: Hepsini anladım ama şunu bir türlü anlamadım: AK Parti, erlerin oy kullanmasını neden istiyor? Bu işlerden çakan bir arkadaşım “Erlerin oy kullanması, Güneydoğu’da AK Parti’nin, BDP’ye karşı kesin bir avantaj yakalaması anlamına gelir” dedi. Böylece kafamdaki ampul bir anda yandı.

*

BÜYÜKŞEHİR YASASI: Bazı iller büyükşehir oluyor, büyükşehir olan illerde köyler mahalle statüsüne geçiyor, ilçeler büyükşehirlere bağlanıyor falan... Yasaya bir itirazım yok. İtirazım şuna: Bu tür konular neden halkoyuna sunulmaz? Üstelik başımızda sandığı en yüksek değer olarak gören bir hükümet varken?

MHP’den cevap geldi

ŞİŞLİ’de bir pankart görmüştüm.
Şöyle yazıyordu:
“Musul’ada gideriz./Erbil’e de gideriz.”
İmza:
MHP Şişli İlçe Başkanlığı...
“Ayrı yazılması gereken de’lerin bitişik yazılması”na ziyadesiyle öfkelenen biri olduğum için ben de bu vahim Türkçe hatasını konu etmiş, “Musul’a da, Erbil’e de gidin ama önce doğru Türkçe yazmayı öğrenin” diye yazmıştım.

*

MHP Şişli İlçe Başkanı İsmail Yalçındağ aradı.
Şunları söyledi:
“Pankartımızdaki hatadan dolayı sizin nezdinizde aziz milletimizden özür diliyoruz. Türkçe’ye gösterdiğiniz bu hassasiyet Türk milliyetçisi olarak bizleri memnun etti. Pankartı yazan reklam firmasını da bu yanlıştan dolayı uyardık.”

İnceden tavsiyeler

- Fotoğraf çektirirken güzel çıkmak için ne kadar kasarsan o kadar çirkin çıkarsın.
- Politik bir dönemi hiç bitmeyecek gibi yaşamaya kalkarsan ileride kurulacak Meclis Araştırma Komisyonları’nda utanman kaçınılmaz olur.
- Hayranı olduğun ünlüyle tanışmak için can atmaya kalkma, fena halde hayal kırıklığına uğrayabilirsin.
- Ne olursa olsun hep partisini savunan biriyle tartışmaya özen göster... Böylece binlerce kişinin fikrini öğrenmiş olursun.
- Dünya görüşünde anne ve babayı aşman, onlara saygısızlık yaptığın anlamına gelmez.
- Bir topluluk önünde samimi ol... Unutma: Samimiyet de, samimiyetsizlik de topluluklara çarpan etkisiyle yansır.
- Telefonla ürün pazarlayanların tacizlerinden kurtulmak istiyorsan tartışma, telefonu anında kapat.
- “Kasım’da aşk başkadır” cümlesini kurmaya fazla temayül gösterme... “Başka” olmazsa hayal kırıklığın büyük olur.
- Biri sana “Sorun sende değil bende” diyorsa bil ki aslında sorun kesinlikle sendedir.
- Politik tartışmalarda bazen bilerek yenil... Yoksa etrafında tartışacak kimse kalmaz.

Unutulan bir slogan

BUGÜN AK Parti’yi oluşturanların büyük bir kısmı, çok değil 10 yıl öncesine kadar şu sloganı haykırırlardı:
“İnanca saygı./Düşünceye özgürlük.”

*

Belli bir inanca değildi saygı talebi...
Bütün inançlara saygıydı.
Belli bir düşünceye özgürlük istemezlerdi.
Bütün düşüncelere özgürlük isterlerdi.

*

Fakat bugün anlıyoruz ki...
“Bütün inançlar” değilmiş kastedilen. En azından Zerdüştlük ve Ezidilik girmiyormuş bu kapsama...

El öpme

CÜPPELİ Ahmet Hoca, “7 yaşındaki kız çocuğu el öpemez” diyor.
Ona karşı çıkanlar ise “Öper” diyor.
Benim bir önerim var:
Kimse kimsenin elini öpmese...
Nasıl?
Daha iyi değil mi?

İyi ki

- İyi ki işkenceye maruz kalanlar, milletvekili seçilmişler de Meclis komisyon toplantılarında vaktiyle kendilerine işkence yapan şahıslarla yüzleşebiliyorlar.
- İyi ki “Tahrir Meydanı ve taciz” haberleri geliyor da böylece “Taksim Meydanı ve taciz” haberleri bir parça gölgelenebiliyor.
- İyi ki Ali Ağaoğlu çektiği reklam filmlerinde bizzat rol alıyor da böylece bizim gibilere konu çıkıyor.
- İyi ki yetenekleri Cem Yılmaz’ın pabuçlarına bile gelemeyecek bazı Acun yarışmacıları, “Cem Yılmaz’a rakip çıktı” diye gazlanıyorlar da Cem Yılmaz’ın kıymeti biliniyor.