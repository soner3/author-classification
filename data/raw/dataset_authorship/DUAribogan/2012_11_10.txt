İpekyolu Ve Alternatif Tarih

İnsanlar maalesef kendi seçimleri olan bir dünyada yaşamak yerine kendileri için kurgulanmış, inşa edilmiş bir dünyayı yaşıyorlar. Bu inşa sürecinin çimento harcında ne kadar kan gözyaşı ve öfke varsa, yapı da o kadar dayanıklı oluyor sanki.
Düzen bir türlü değişmiyor, yıkılmıyor hatta çatırdamıyor bile. Zira insanoğlu içine tıkıştırıldığı bu yapıyı değişmez, çökmez, yeniden inşa edilmez zannediyor; aksine bir dünyanın var olabileceğine inanmıyor bile.
Kuşkusuz bu inanış, kurulu düzenin ideolojik aygıtları yardımıyla besleniyor, tahkim ediliyor. Tarih disiplini bu aygıtların en önemlilerinden bir tanesi. İnsana, kendi hikayesini öğreten bu mekanizma bir anlamda geçmişini tanımlamak yoluyla onu makus geleceğine doğru itiyor. O geleceğin ne olacağı, geçmişin çizdiği rota üzerinden belirleniyor. Çatışmalar, savaşlar, can alıcı rekabetler kaçınılmaz kılınıyor.
Dün Gaziantep'te yapılan
7. İpekyolu Belediye Başkanları buluşması tam da bu iddiaya karşı bir başkaldırı niteliğinde. Öncelikle insanlığın savaşlarla dolu tarih anlatısına, sosyal tarih boyutunu da ekleyerek, yeni bir geçmiş, yeni bir hikaye anlatmaya çalışıyor. Yolların parçalayan, ayrıştıran bütün doğal ya da insan yapımı engebelere inat, tarihin her döneminde buluşmaya çalışan insanlığı simgelediğine inanılıyor.
Yollar buluşturuyor, kavuşturuyor, birbirine taşıyor. Medeniyetleri medeniyetlere, insanları insanlara, inançları inançlara dokunduruyor. Ve ortaya muhteşem bir harman çıkıyor.

SOSYAL TARİHİN ZAFERİ
İpekyolu'nun hikayesi binlerce yıllık geleneksel savaşlar tarihi anlatısına karşı uygarlığın başka bir yüzünü ortaya çıkarıyor. Hanlar, kervansaraylar, yol üzerindeki kentler, köprüler boyunca uzanan binlerce kilometrelik bu yolun bugünün entegre insan uygarlığının ilk ayak izlerini taşıyan güzergah olduğu sere serpe gözümüzün önüne dökülüyor.
Uygarlık savaşlarla değil, barış dönemlerindeki buluşmalarla ilerliyor. Bize anlatılan ve tarih denilince aklımızda kalan bütün savaş, zafer ve yenilgilerle dolu anlatıya karşı, kadınların bin yıllık pilav pişirme tekniklerinden, klasik mimari detaylara, ortak dil ve kültür öğelerinden, karışan ırklara kadar her konu bu hikayenin bir parçası. Bu anlamda sosyal tarihin, siyasal tarihe karşı zaferini simgeleyen bir proje İpekyolu buluşması.
Üstelik Batı merkezli tarih anlatısına da bir antitez niteliğinde.
Güneşin nereden doğduğunu hatırlama ve hatırlatma fırsatını sunuyor hepimize. İnsan uygarlığının izi nereden sürülürse sürülsün her yol Asya steplerine çıkıyor. Çin'i Roma'ya bağlayan tarihi İpekyolu hattı, bugün dünyanın ekseninin yeniden tarif edildiği bir zaman diliminde, bütün ihtişamıyla tarihin derinliklerinden günyüzüne çıkıyor.
Kore'den İran'a, Çin'den Türkiye'ye, Moğolistan'dan Filistin'e kadar onlarca ülkeden katılımcıların olduğu büyük İpekyolu buluşması bu anlamda bir manifesto niteliğinde. Gaziantep Büyükşehir Belediye Başkanı Asım Güzelbey'in liderliğinde gerçekleştirilen bu son buluşma Aile ve
Sosyal Poltikalar Bakanı Fatma Şahin'in de verdiği destekle ciddi bir alternatif tarih arayışına dönüşmüş durumda. Geçmişi yeniden okumak, geleceğe başka türlü dokunma fırsatını da veriyor her birimize.