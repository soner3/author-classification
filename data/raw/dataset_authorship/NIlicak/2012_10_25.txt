Sendika Yasası Ve İşkolu Barajı

Yeni Sendikalar Yasası, bazı eleştirilerle karşı karşıya. Bunlardan en önemlisi, işkolundaki % 10 barajının tamamen kaldırılmayıp, % 3'e indirilmesi. Aslında, Çalışma Bakanlığı ile Sosyal Güvenlik Kurumu'nun (SGK) verileri arasında bu kadar büyük bir fark bulunmasaydı, % 3'lük baraj tepki çekmeyebilirdi. Çalışma Bakanlığı'nın istatistiklerine göre, 28 işkolunda 5.4 milyon işçi mevcut ve bunların 3.2 milyonu sendika üyesi. Bu durumda sendikalaşma oranı % 59. (Türk-İş'in 2.3 milyon, Hak-İş'in 431 bin, DİSK'in 426 bin, bir konfederasyon çatısı altında olmayan bağımsız sendikaların ise 135 bin üyesi var.)
Artık, bakanlık verilerinden vazgeçiliyor ve SGK'daki bilgiler esas alınıyor. SGK'ya göre Türkiye'de 11 milyon sigortalı işçi var. Sendikalı işçi sayısı da 935 bin. Sendikalaşma oranının % 59 değil, maalesef % 8 olduğu anlaşılıyor. Bir başka ifadeyle Türkiye örgütsüz bir toplum.
SGK verileri esas alınınca, baraj % 3'e düşürülse bile birçok sendikanın toplu sözleşme yapma hakkını kaybedeceği ortada. Bir örnek vermek gerekirse... Ticaret ve Büro işkolunda bakanlık verilerine göre 430 bin çalışan mevcut; dolayısıyla % 10 oranı 43 bin sendikalı işçiye tekabül ediyor. Ama SGK, bu işkolundaki işçi sayısını 2 milyon 600 bin olarak veriyor. Baraj % 3 kabul edildiğinde, sendikanın yetki almak için işkolunda 81 bin üyeye sahip olması gerekecek. Yani baraj düşüyor ama gerçek rakamlar devreye girdiği için, şartlar ağırlaşıyor. Buna karşılık, Ekonomik ve Sosyal Konsey'e üye olan 3 konfederasyon (Türk-İş, Hakİş ve DİSK), barajın tedrici yükseltilmesi imkânına kavuştu. 15 Ocak 2013'e kadar sıfır baraj. 2016'nın 7'nci ayına kadar % 1; 2018'in 7'nci ayına kadar % 2'lik baraj uygulanacak. % 3'lük baraj 2018'in 7'nci ayından itibaren geçerli olacak.
Hak-İş Başkanı Mahmut Aslan'la konuştum. İşkolunda niçin baraj uygulamasına gidildiğini sordum. Onlar da baraja karşı ama sebebini bana söyledi: "İşkolu barajı olmayınca bu defa çok sayıda güçsüz sendika ortaya çıkıyor. Hatta işverenler, anlaştıkları kişilere kendileri sendika kurdurmak suretiyle işçi haklarını engelliyor."
İşkolu barajında böyle bir olumlu tarafın bulunduğunu da unutmayalım.

Okurlarımın Kurban Bayramı'nı kutlar, güzel günler dilerim.