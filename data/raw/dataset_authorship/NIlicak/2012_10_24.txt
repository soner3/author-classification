CHP İstanbul'da İddialı

CHP'nin İstanbul İl Yönetimi ziyaretime geldi. Mahalli seçimlerde nasıl etkili bir çalışma yapacaklarını İstanbul İl Başkanı Oğuz Kaan Salıcı'dan dinledim: "Kentimizde 32 bin 145 sandık var. Sandık başına en az 2 kişi görevlendireceğiz. 70 bin kişi -ki ağırlığı kadınlardan oluşacak- o bölgedeki bütün evleri gezecek. Sadece seçim günü değil, seçime kadar her gün çalışacaklar. İnsanların dertlerini dinleyecekler. Neden CHP'ye oy vermediniz diye soracaklar. Seçimlere kadar her bölge 4 kere dolaşılacak."
İstanbul Belediyesi'nin çok başarılı olduğunu, dolayısıyla zorlanacaklarını söyledim CHP İl Başkanına. "Biz AK Parti'den daha iyi yaparız" cevabını Metro örneğiyle verdi: "Marmaray bitince, İstanbul'un 135 km metrosu olacak. Oysa 600 km'ye ihtiyaç var. Deniz yolları ise, toplam ulaşımın sadece % 6'sını karşılıyor. Bu oranı biz yükselteceğiz. AKP, imara ağırlık veriyor. Çünkü imarda rant var. Planlamada nokta değişiklikler yaparak, birilerine haksız kaynak yaratılıyor. Biz ise, İstanbul'un trafik sorununu çözmeye talibiz."
CHP'li konuklarım, İzmir ile İstanbul metrosunun kilometre birim fiyatını da mukayese ettiler. İzmir metrosunun belediye tarafından kendi kaynaklarıyla, düşük maliyetle yapıldığını söylediler. (İzmir'de km başına maliyet 56 milyon lira; İstanbul'da 140 milyon lira.)
Onları yolcu ederken düşündüm... Acaba bir gün bu iddialarını gerçekleştirecekleri bir zemin bulacaklar mı? AK Parti'nin oylarının % 38.8'e indiği 2009 mahalli seçiminde Topbaş % 44 almıştı. O tarihte büyük rüzgâr estiren Kılıçdaroğlu ise, % 37'de kalmıştı. 2009'dan daha olumlu bir havayı, 2013'te CHP acaba yakalayabilecek mi?