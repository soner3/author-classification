29 Ekim Ve Buruk Bir Tat

Atatürkçü Düşünce Derneği, İşçi Partisi, İşçi Partisi'nin gençlik kolu Türkiye Gençlik Birliği, Çağdaş Yaşamı Destekleme Derneği ve CHP, diğer bazı sivil toplum kuruluşlarının ve halkın da katılımıyla Cumhuriyet Bayramı'nda alternatif kutlama yaptı. Maalesef, polis müdahale etti ve kimsenin onaylamayacağı nahoş görüntüler ortaya çıktı. Neticede, Ulus'tan Anıtkabir'e o yürüyüş gerçekleşti. Ankara Valiliği'nin istihbaratı da, doğru çıkmadı. Olaylar, polis müdahalesi yüzünden meydana geldi.
Bu yürüyüşü tertip eden kurumlardan pek çoğu, 2007'deki Cumhuriyet mitinglerinde Ergenekon'la ilişkili görülmüşlerdi. "CHP'nin onlar arasında yeri olmamalı" diye düşündüm. Bir yandan "yeni CHP" diyorsunuz, bir yandan sicilinde darbe kışkırtıcılığı bulunan ADD ya da İP'le bir araya geliyorsunuz. İktidarın yanlışı, CHP'nin de hata içinde bulunduğu gerçeğini gölgelemez. İki yanlış bir doğru etmez.
Altını çizerek tekrar söyleyeyim: Valilik yasağı, iktidarın, cumhuriyet ya da Atatürk ile bir sorunu olduğu izlenimini yaratıyor. "Resmi tören tertip edilmesin, halk kutlasın" demişlerdi. O zaman niçin engel çıkarılıyor? Neden tazyikli su ve biber gazı sıkılıyor? Bütün bu gelişmeler yüzünden, 29 Ekim'den bize bayram sevinci değil, buruk bir tat kaldı.