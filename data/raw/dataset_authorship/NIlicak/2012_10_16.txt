Anayasa Değişikliği Çarşafa Dolandı

Anayasanın 127'nci maddesine göre mahalli seçimler, 5 yılda bir yapılıyor. AK Parti mahalli seçimleri 5.5 ay geriye almak üzere MHP ile uzlaştı. Hesaba göre mahalli seçimler 2014'ün Mart'ında değil, 2013'ün Ekim'inde yapılacaktı. Ama Genel Kurul'daki ikinci oylamada sadece 360 oy çıktı. Her iki partiden de fire verildi. Hiç yoktan gündem seçim maddesiyle işgal edildi. Baştan beri, seçimlerin 5 ay önceye alınması amacıyla anayasa değişikliğine gidilmesinin çok yanlış olduğunu söyleyip duruyorum. Zira herkes yeni bir anayasa özlemi içindeyken, sadece mahalli seçimleri geriye alma adımı, ciddiyetsiz bir tavır. Keşke Cumhurbaşkanı Abdullah Gül, yasayı bir daha görüşülsün diye parlamentoya geri göndermeyip, referanduma sunsa. Referandumda aynı Özal'a verilen cevap gibi, halk AK Parti ile MHP'ye de ret cevabı verse. Ama Abdullah Gül, iktidarı içine düştüğü bu sıkıntılı durumdan kurtaracaktır. Halk, anlamsız bir referandumla meşgul edilmeyecek, değişiklik teklifi ikinci kez parlamentoda görüşülürken, herhalde siyasi partiler de işi daha sıkı tutup, fire vermeden arzu ettikleri noktaya ulaşacaktır.