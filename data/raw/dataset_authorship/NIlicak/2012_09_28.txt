Engin Alan'ın Başörtüsü Hassasiyeti

MHP, Balyoz kararını, herhalde, milletvekili seçtirdiği Engin Alan'ın mahkûmiyeti dolayısıyla beğenmedi. Yoksa askeri darbe teşebbüsünün yanında yer almazdı. Çetin Doğan ve arkadaşlarının darbe hazırladıklarını, Hilmi Özkök ve Aytaç Yalman da kabul ediyor. Hatta Aytaç Yalman, Akşam Genel Yayın Müdürü İsmail Küçükkaya'yı telefonla arayarak serzenişte bulunuyor. "Darbeyi tek başına Hilmi Özkök mü önledi?
İddianamede 'Aytaç Yalman önledi' diye benim ismim var" diyor.
Hem MHP, askeri darbeye sıcak bakmayan bir parti, hem de Engin Alan'ın düşünce yapısı MHP ile bağdaşmıyor.
Alan, milliyetçi olabilir ama, dindarlara bakış açısı MHP'den çok farklı.
24 Aralık 2002'de, o dönem 2.
Kolordu Komutanı olan Engin Alan, 1. Ordu Komutanı Çetin Doğan'dan gelen 17 Aralık 2002 tarihli talimat üzerine, 4. Mekanize Tugay Komutanlığı'na "gizli" ibareli bir yazı göndermişti.
Okuyalım:
Konu: Kategorili personel işlemleri ve irticai faaliyetler.
"...3 Kasım 2002 seçimlerinden itibaren oluşan atmosfer çerçevesinde, .... kategorili personelin tutum ve davranışlarında da olumsuz değişikliklerin olabileceği değerlendirilmektedir..."
"Kategorili personel" irtica açısından şüpheli personel anlamında kullanılıyor. Engin Alan, Çetin Doğan'dan aldığı talimat uyarınca, bu personelin aile yapısı ve yaşantısının yakından izlenmesini istiyor.
Plan dahilinde, sicil amirleri, personele ev ziyaretleri yapacaklar, çocukların tutum ve davranışlarına bakılacak; giyim tarzları gözlemlenecek. Gece yemekli toplantılara bu personel çağrılacak; eşleriyle katılmaları sağlanacak.
Eşleriyle birlikte katılmaktan kaçınan personel üzerinde takip ve kontrol yoğunlaştırılacak.
Engin Alan'ın ilgi sahası sadece Türk Silâhlı Kuvvetleri'nin kategorili personeli değil. Talimat yazısı şu şekilde devam ediyor: "Son zamanlarda, başta öğretim kurumları olmak üzere, çeşitli kurum ve kuruluşlarda türban kullanılmasında ısrarlı davranıldığı gözlemlenmektedir.
İrticai grup ve oluşumlar ile bunlara destek veren çevrelerin hak ve özgürlükler kapsamında masumane bir tercih olarak devamlı gündeme getirdikleri türban ve benzeri isteklerin, LAİK CUMHURİYET İLKESİNE KARŞI DİNE DAYALI BİR DEVLET DÜZENİ kurmaya yönelik çabaların bir parçası olduğu, bütün personel tarafından bilinecektir."
Engin Alan'ın bu talimat yazısından Milli Güvenlik Bilgisi derslerine giren askerlerin bir nevi istihbarat elemanı olarak kullanıldığını da öğrenmiş bulunuyoruz. Alan, yazısında şu bilgileri veriyor: "İstanbul'da 23 adet İmam Hatip lisesinde öğrenim gören 8 bin kız öğrencinin % 90'ı Milli Güvenlik Bilgisi dersi dışında tüm derslere türbanlı olarak katılıyor. Bayrak törenlerinde de bu kızlar türbanlı. Okullardaki gelişme MGBD öğretmenleri vasıtasıyla takip ediliyor."