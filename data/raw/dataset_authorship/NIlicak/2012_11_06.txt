İdam Öcalan'a Gözdağı Mı?

İdam sopası fayda sağlar mı? Erdoğan'ın dediği gibi, Türkiye'de pek çok kişi "İdam geri gelsin" düşüncesinde. Bunun sebebi, artan terör eylemleri; kaybettiğimiz canlar.
Bugüne kadar darbe dönemleri hariç, idam cezalarının infaz edildiğini hatırlamıyorum. Zira konu parlamentonun gündemine getirilmiyor. Hoş getirilse de, pek çok parlamenter kolay kolay "Evet" oyu kullanmaya yanaşmaz. Öcalan istisna... Eğer ABD asılmaması kaydıyla teslimatı yapmasaydı, TBMM, kesin Öcalan'a idam hükmünü onaylardı.
Bence, "idam" kelimesi Tayyip Erdoğan tarafından bilinçli olarak telâffuz edildi ve amaç, Öcalan'a gözdağı vermekti.
Öcalan'ın Türkiye'ye getirilirken uçaktaki görüntüsü ve sözlerini hatırlayınız. "Hükümetin emrinde" olduğunu söylüyordu. Pek kahraman bir edası yoktu. Hatta hayli korkmuştu.
Acaba bugün idam hükmü -infaz edilmese bile- Demokles'in kılıcı gibi Öcalan'ın tepesinde sallansaydı ne olurdu? Terör azar mıydı? Yoksa, talepler "ev hapsi" yerine, "İdam cezası kalksın" şeklinde mi tezahür ederdi?
Bu yazdıklarımdan dolayı idama taraftar olduğum sanılmasın. Sadece, Öcalan ve sevdalılarının muhtemel davranış biçimlerini tahlile çalışıyorum. Liderlerinin idam edilmesi ihtimali, bence, onların "Devrimci Halk Savaşı" adına giriştikleri kıyımı engellerdi.
Kürt meselesinde çok esnek düşünüyorum. Hangi yoldan gidilirse gidilsin ama terör sona ersin. Eğer daha fazla hak ve özgürlük bunu sağlayacaksa ne âlâ. Kürtçe anadilde eğitim, Kürtçe savunma hakkı, özerk yönetimler, hatta "Bölünmek istiyor musunuz?" sorusunun sorulduğu bir referandum. Her şey denensin. Ama silâh bırakmak için, hep, "Bir adım daha fazla" talebiyle ve edepsiz çocuk hırçınlığıyla karşılaşacaksak, giderek tahammülün kalmadığı da bilinmeli. Millet burnundan soluyor. İşte bu noktada "idam" kelimesi, ne kadar korkunç olsa da, birçok zihinde olumlu titreşimler yaratıyor. 