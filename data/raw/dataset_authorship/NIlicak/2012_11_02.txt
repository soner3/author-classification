Terörist Mi, Gazeteci Mi?

Gazetecileri Koruma Komitesi'nin (CPJ) raporunda yanlış kılavuzlar kullanıldığını yazmıştım; yeni bilgiler geldi. Söz konusu raporu, CPJ adına Özgür Öğret, Şafak Timur ve Hatice Kübra Akalın hazırlamış. Ayrıca CHP milletvekili Umut Oran'ın web sitesinde ayrıntılı olarak açıklandığı üzere, ABD'ye giden CHP'li heyet, yayınlanacak rapor hakkında CPJ yönetimiyle uzun uzun görüşmüş.
CPJ'nin doğrudan gazetecilik faaliyeti yaptıkları için cezaevinde olduğunu iddia ettiği 61 kişilik listede bulunan 8 kişi hakkında mahkeme kararı var; bu kişiler terörle ilişkilendirilerek hüküm giymiş; verdikleri haber ya da yaptıkları yorum suç unsuru sayılmamış.
Hatice Duman: MLKP terör örgütü adına faaliyette bulunuyor. Hücre evinde değişik çapta silâhlarla birlikte yakalanmış. Kadıköy'ün Kızıltoprak mahallesinde Kalamış Marina'ya patlayıcı madde koymuş. Akbank Topçular Şubesi'ni silâhla soymuş.
Mustafa Gök: THKP-C üyesi. Akbank Eyüp Şubesi'nin silâhlı soygunundan, polis memuru Bülent Üstün ile bir bekçinin öldürülmesinden, Kartal Tekel Satış Deposu'nun, Alibey polis karakolunun bombalanmasından sorumlu.
Kenan Karavil; Ömer Faruk Çalışkan; Faysal Tunç; Sevcan Atak: PKK'nın silâhlı dağ kadrosuna eleman kazandırmak için faaliyette bulunmuşlar.
Erdal Süsem: TKPML-TİKKO, PKK terör örgütü üyesi. Kartal İlçe Emniyet Müdürlüğü ekiplerine silâhla ateş açmak, H.B. isimli gazino sahibini silâhla yaralamak ve örgüt adına haraç toplamaktan sorumlu.
Yukarıda saydıklarım hüküm giymiş olanlar. Halen tutuklu bulunanlardan bazıları hakkında da benzer iddialar mevcut. CPJ'nin yanlış kılavuz seçtiğini söylerken, ne kadar haklı olduğumu bu bilgilerin ışığı altında daha iyi anladım. 