‘Her Toplumda Olur Böyle Şeyler’

İki önemli insan, doğdu, yaşadıklarıyla, gördükleriyle ihtiyarladı ve birbiri ardına göçüp gitti bu topraklardan.
Rauf Denktaş ve futbol dünyasının efsane ismi Lefter’den bahsediyorum. Allah ikisine de merhametiyle muamele etsin.

Kim olursa olsun ömür dediğin kaşla göz arası kadar, göz açıp kapayıncaya kadar ki mühlet....

Benim üzüntüm, bizler ne zaman bu kadar zıvanadan çıktık, ölülerimiz üzerinden polemik ve hesaplaşma yapar olduk.

Denktaş üzerinden sosyal medya ağından hemen Uludere katliamında hayatını kaybeden 34 sivil için ulusal yas ilan edilmedi türünden bir iki çatlak ses çıkar gibi oldu. Ama asıl fırtına Fenerbahçe stadyumunda Lefter için düzenlenen cenaze merasiminde koptu.

Sahi bize ne zaman ve ne oldu da, cenaze merasimlerini “yuhalama”, “kovalama” gibi çirkin davranışların mekanı haline getirdik?..

Çok merak ediyorum. O gün orada bir cenaze merasimine gelir gibi değil de, bir amigo gibi gelip Başbakanı yuhalayanlar, Can Dündar’ın o günkü yazısını okumadılar mı? Bence okumadılar. “50’li yıllar... Lefter artık sadece Türkiye’de değil, dünyada ‘futbolun ordinaryüsü’ haline gelmiş. ‘Ver Lefter’e/yaz deftere’ tekerlemesi dillere yerleşmiş. Dünya karması Florentina’da oynarken tribünleri ‘Türko Türko’ diye inletmiş. Milli formayı giyip Yunanistan’a gol atmış...

İşte o Lefter’e 1955’te hayatının en büyük acısını yaşattık.

6-7 Eylül’de Büyükada’daki evini basan çapulcular taşlayıp ‘Vurun şu gâvura’ diye bağırdılar. Lefter sabaha dek elde silah kapıda bekledi.

Siz olsanız ne yapardınız? ‘Ne yapmış’ diye sordum Nebil’e...

Yine kapattırmış kamerayı... Sadece ‘Günlerce ağladım’... ‘Her toplumda olur böyle şeyler’ demiş.”

Bu satırları okusalardı, inanıyorum ki bu kadar akıl tutulması yaşamazlardı.

***

Futbolla pek ilgim yok, o yüzden Türk futbolunun ordinaryüsü kabul edilen Lefter’i iyi bilmem mesela.

“Ver Leftere, yaz deftere” sloganını bilirim de, bunun içini dolduracak şekilde neler yapmıştır bilmem. Hayır bilirim de, bugüne kadar destanlaşarak gelen efsane bir isim olarak bilirim. Yine de sayın Kılıçdaroğlu’ndan iyi bilirim “kaleci Lefter” olmadığını...

Lefter’le aynı kuşaktan olmadığım için ona dair söyleyecek çok fazla sözüm yok.

Ancak.

Fenerbahçe’nin stadyumunda o gün yaşananlar için söyleyeceklerim var elbette.

Başbakanın cenaze törenin yapılacağı stadyuma gitmesini riskli hale getiren birçok neden vardı tabi ki.

Mesela Aziz Yıldırım’ın tutuklu olması, bir kısım Fenerbahçeli yöneticilerin ise taraftarı neredeyse galeyana getirecek açıklamalar yapması ve şike davasının tamamen AK Parti’nin üzerine yıkılması açısından bir riskti.

Mesela kamuoyunda Aziz Yıldırım’ı kurtarma yasası olarak tartışılan şike yasasının Meclise getirilmesi ve vetodan sonra yeniden ısrar edilmesi siyasi açıdan bir riskti.

Mesela Cumhurbaşkanının vetosu sonrası ısrarcı olunarak yasanın aynen mecliste kabul edilmesinin cumhurbaşkanı-başbakan çatışmasını ellerini ovuşturarak bekleyenler açısından kamuoyunda yarattığı algı, Erdoğan için siyasi bir riskti. Başbakan bütün bu riskleri göğüsleyerek gitti o stadyuma.

Sonuçta Başbakan da bir Fenerbahçelidir ve en az oradaki taraftarlar kadar Lefter’e muhabbetinin olduğu konusunda kimsenin şüphesi yoktur sanırım. Futbol oynayan birisi olarak, futbolculara ve futbol mesleğine karşı ayrıca bir muhabbetinin olduğu, yıllardır kendi ağzından yazılıp çiziliyor.

Evet, Fenerbahçe Kulübü şike soruşturmasından dolayı stresi yüksek bir süreçten geçiyor olabilir, taraftarları da bundan dolayı büyük bir üzüntü yaşıyor olabilir.

Demokratik toplumlarda, başbakan da yuhalanır, cumhurbaşkanı da yuhalanır, bunların hepsi demokratik toplumun doğal yansımalarıdır. Fakat o gün o stadyum, bir stadyumdan ziyade bir cenaze merasim alanıydı ve hiçbir cenaze merasimi de dünyevi hesapların görüleceği yer değildir. Futbol camiasına yakışmadı. 