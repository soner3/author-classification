Otoriter Masallar

Sizin de dikkatinizi çekiyor mu? Birkaç gündür sürekli bazı köşelerden besmele çeker gibi “Biz demiyoruz vallahi Economist, Newsweek söylüyor” sesleri çıkıyor.
Açılışı Economist yaptı, onu Newsweek ve ardından da İngiltere’nin pek mühim gazetelerinden The Financial Times takip etti. Türkiye Cumhuriyeti’nin 26. Genelkurmay Başkanı İlker Başbuğ’un tutuklanması üzerine bardaklarındaki son damla taşmış ve “Türk Hükümeti’nin demokrasiden uzaklaştığını ve otoriter bir yönetim şekline doğru kaydığını” söylemişler.

Burada meseleyi köpürtmeye çalışanlar büyük bir itina ile “Türkiye’den otoriter bir rejim olmaya yönelik rahatsız edici işaretler alınıyor” ifadesini cımbızlarken, sözkonusu yorumda yer alan “Erdoğan’ın insan haklarına daha fazla saygı gösterme anlamında attığı adımları” dile getiren satırları görmezden geliyorlar.

Bakmayın siz “Türkiye’de düşünce özgürlüğü yok, bütün gazeteciler içeride” yaygarası koparttıklarına, ellerindeki neredeyse tek argümanları Ahmet Şık ve Nedim Şener.

Fakat bu kez arkalarını (Economist, Newsweek, Financial Times gibi) sağlama aldıklarını düşünüyor olmalılar ki, artık sırtımız yere gelmez zannederek her geçen gün dozu arttırıyorlar!

***

Ha, bir de şimdi 26. Genelkurmay Başkanı’nın “internet andıcı” iddiasıyla tutuklu yargılanıyor olması bahsi var. At izini it izine karıştırarak oluşturmak istedikleri “Başbuğ teröristse Apo ne oluyor” kafa karışıklığı da cabası.

Darbecilerin darbe sürecinde halkta oluşturduğu kaos, halkı terörize etmiyor elbette!

Tabi, Genelkurmay’ın da görevleri arasında yer aldığı (ve bu da köpürtücülere normal göründüğü) için, halkın oylarıyla meşru şekilde iktidara gelenleri dayadıkları silah zoruyla iktidardan alaşağı etmek terörizme girmiyor. Ya da 12 Eylül darbesi öncesinde olduğu gibi, hükümeti alaşağı etmek için kardeşi kardeşe vurdurmak, halkın içinde sağ-sol, alevi-sünni, gibi ayrışmalar yaratarak kin ve nefret tohumları atmak terörizm olmuyor herhalde.

Demek ki neymiş? Terörist dediğiniz zaman “devlete ait olmayan silahlarla” halkı terörize etmesi gerekiyor. Devlete ait silahlarla yapıldığı zaman İç Hizmet Kanununa bal gibi uygun bir darbe oluveriyor! Yani “silah var, silah var” mevzusu!.. Ya da devlet adına hareket eden birileri kin ve nefreti körüklediği zaman suç olmuyor, ama bunu başkası yapınca terörist oluyormuş.

Geçiniz. Bunlar hacıyatmaz gibiler!

Hatırlayın. Sivil dikta bağırışlarını, “Türkiye Malezya oluyor” feryatlarını.

Otoriter rejime gidiyoruz tartışmasının bir level üstünde “totaliter rejim” olduğunu söylemem kehanet sayılmamalı.

Daha çok su götürecek “otoriter rejim” kavramını açalım bakalım ne demekmiş?

Otoriter rejim, aşırı merkeziyetçi bir yapı demekmiş.

Otoriter rejimde siyasal iktidarlar kendisine rakip olabilecek unsurları ortadan kaldıracak baskıcı bir yapıya sahip olurlarmış.

Otoriter rejimlerde, merkezi otoriteye sualsiz bağlı bir bürokratlar ordusu olurmuş.

Türkiye’de AK Parti iktidarı için bu tür ifadeleri kullananların bu literatüre hakim olmadıklarını düşünmek mümkün değil tabi. Aynı şekilde meşru yollarla iktidara gelmiş ve her fırsatta hukuk devletini, demokratik devleti öncelediğinin altını çizen güçlü ve karizmatik bir liderin yönetiminin otoriter olarak tanımlanamayacağını bilmediklerini de düşünmek mümkün değil. Bir taraftan merkeziyetçi yapıyı yerel yönetimler lehine değiştirmek isteyen, bürokrasinin gücünü kırmak isteyen iktidarı, ulus devleti bölüyorlar diye eleştireceksin, diğer taraftan merkeziyetçi yapıya dayanan otoriter rejim tanımlaması yapacaksın tuhaf değil mi?

Peki bu tartışmayla elde edilmek istenen şey nedir acaba diye düşünüyorum. Bunlar, “otoriter rejim” tartışmasını tutturduklarında, halkı “Arap baharı” gibi sokağa dökeceklerini filan zannediyorlar galiba.

O baharın Türkiye’de AK Parti iktidarı ile başlayıp bölgeye yayıldığından bile habersizler...

Ona da, “milletin takdiri” deniliyor.

Milletlerin takdiri otoriter rejimleri yıkıyor, manzara tam tersine çevrilmeye çalışılıyor, bütün mesele bu galiba... 