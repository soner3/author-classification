Kelimelerin Merhameti

Türkiye’de bugün birikmiş birçok sorunun çözüme ulaştırılmasının önündeki temel engel, bir kısım devlet adamlarının “yirmi sene önce böyle bir sorun mu vardı” yaklaşımıdır bence.

Başta başörtüsü olmak üzere ülkenin dindar insanlarına yönelik “irtica” söyleminde de, Kürtlerin sosyal ve kültürel haklarına yönelik “bölücülük” yaftalamasında da aynı kök düşünce kendini gösteriyor.

Cumhuriyetin ilk çeyreğinde kendini kısık sesle ifade etmeye çalışan sorunların tepesine hep çivi muamelesi yapılarak –genellikle askerî yöntemlerle- bir çekiç indirildi.

Carl von Clausewitz’in Savaşa Dair adlı kitabında, “savaşın sürtünme kuvveti” diye kavramsallaştırdığı durum, tam da cumhuriyet tarihimizi anlatıyor gibi: Clausewitz, “küçük küçük sorunlar, engeller ve kazalar silsilesi birikip günün birinde öyle bir noktaya gelir ki, en basit hedeflere ulaşmak bile son derece zorlaşır,” diyor.

Evet, hangi mesele karşısında olursa olsun, ciddiyetten ve insan gerçekliğinden uzak tavırlar, bugün artık devletimizi içinden çıkılmaz hale gelen sorunların önüne getirip bırakmıştır. Cumhuriyet adı altında büyük bir devrim yapıldığını iddia edenler, bunu sadece içinde kendilerinin yaşayacakları bir alan olarak tasarlamışlardır.

Yıllardır, bu ülke insanlarına cumhuriyeti benimsetmek için mücadele ettiğini söyleyenler, ülke içindeki farklı unsurların bu kez çeşitli taleplerle karşılarına çıktığını görünce, “yahu nereden çıktı bu, otuz sene önce yoktu böyle şeyler” diyerek, muhatabını yok sayma, görmezden gelme, ya da sesi fazla çıkmaya başlarsa sesini kesme yoluna gitmişler.

Kürtler, Birinci Dünya Savaşı’ndan sonra, dünyada “devlet”siz kalmış belki de en büyük etnik unsurdur. Üç beş milyonluk Yahudi nüfusu için bile İsrail devletini kurduran dünya güçleri, Osmanlı bakiyesi Ortadoğu topraklarında da neredeyse her aşirete bir devlet kurdurmuşlardır.

Ancak 20-25 milyonluk nüfusuyla Türkiye, İran, Suriye ve Irak topraklarında dağılmış olan için o dönemde bir devlet kurma ortamı yaratılamamıştır veya ertelenmiştir. Ancak bunun böyle kalmayacağını, bu büyük etnik grubun da mutlaka bir çıkış yolu arayacağını hiç kimse bilmiyor değildi.

*

Türkiye Cumhuriyeti’nin en büyük iki sorunundan! biri olan “İslamcılar”ın büyük çoğunluğu, kendileri gibi “sorun” olan Kürtleri her zaman daha iyi anlamış, ulus-devletin politikalarını tasvip etmemiş ve zaman zaman bu konudaki yanlışları eleştirmiştir. (Her ne kadar Murat Belge ve Ahmet Altan, dindarların milliyetçilikten yana olduğunu sıkça dile getirseler de, bu gerçekte böyle değildir. Evet, komünizmin “dinsizlik” altbaşlığına karşı ülkedeki dindarların zaman zaman milliyetçilerle birlikte gözüktüğü olmuştur, ama milliyetçilik sözkonusu olduğunda İslamcılar milliyetçilerin “yeşil komünist” yaftasından kurtulamamışlardır.)

*

Oldukça kötümser bulduğum Çürümenin Kitabı’nda Cioran’ın bir ifadesini sevmiştim: Kelimeler merhametlidirler, narin gerçeklikleri bizi kandırır ve teselli eder.

Türkiye’de devletin temel sorunu, kelimelerin merhametini hiç kullanmamasıdır. Hem zulmeder, hem yasaklar, hem de aşağılayıcı, küçümseyici ifadeler kullanır. Karşı taraf hep kötüdür!..

Devlet, artık vatandaşlarına karşı en başa dönecek ve kelimelerin merhametiyle onları teselli edecek. İncinmiş, tahrip edilmiş ilişkilerini onaracak. Bunun başka yolu yok.


Din var da Diyanet nerede?

“Madem ki yazdınız lütfen devam ettiriniz”, “onlarca kez dilekçe gönderdik, ‘ilgileniyoruz’ dediler, yıllardır kimsenin ilgilendiği yok!”

Gelen mailleri görünce, durumu bizzat bildiğim halde şaşkınlığımı gizleyemedim!

Kimsenin bu duruma tepki göstermediğini, biraz da haklı yere cami abdesthanelerinin bu kadar pis olduğunu düşünüyordum.

Diyanet kadar, müftülük kadar, namaz kılanlara da kızıyordum, neden kimsecikler bu duruma isyan etmez diye.

Meğer durum hiç de öyle değilmiş!

İnsanların sesi yankı olarak kendilerine dönüyormuş ancak...

DİB’lere gömdüğü başını zahmet buyurup çıkartmayan bu kurumun, Müslümanlığı temsil noktasında vatandaşlara söz söylemeye ne hakkı vardır!

Semt camilerinin yapımını emeklilerin oyuncağı olmuş cami derneklerine bırakarak saçma sapan, şekilsiz binaların ortaya çıkması DİB’in değil de kimin sorumluluğundadır?

Bu millet cebinden sürekli para verir camilerde, Türkiye’nin en büyük bütçeli kuruluşu DİB, kendi cebinden harcayıp hiçbir şey yapmaz.

Bugüne kadar yaptığı hiçbir işin arkasından “ne güzel işler yapıyor” dedirtmeyen Diyanet, dört duvar arasından çıkmalı.

En son gittiğim Mardin’de, manastırları gezerken telefonumun kamerasına çektiğim görüntüleri arkadaşlara göstermiştim.

Pırıl pırıl manastırlar, kiliseler, bir adım ötesinde bulunan cami ise neredeyse çöp içerisinde.

100 kişilik cemaatin tuvaletini temiz tutacak yöntem bulamayan DİB’in, üç dört milyon insanın namaza durduğu Kâbe’yi ne hale getireceğini hiç düşünemiyorum bile!..

Siz hâlâ “Araplar pis” deyip gün geçirin...