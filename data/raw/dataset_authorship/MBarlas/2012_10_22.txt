Bayram'da İstanbul'dan Kaçmak Şart Değil

Aktif siyasete sadece "Seçmen" olarak katılanlar için "Yerel seçimler erkene alınabilecek mi" veya "Genel seçimlerle Cumhurbaşkanı seçimi birlikte mi yapılacak" sorularından daha çok "Bu yıl Kurban Bayramı ile Cumhuriyet Bayramı birleşince ortaya kaç günlük tatil çıktı" sorusu ilgi çekicidir.
Bu sorunun cevabını da artık biliyoruz.
Kurban Bayramı önümüzdeki 25 Ekim Perşembe günü başlıyor ve 28 Ekim Pazar günü sona eriyor. Ertesi gün, yani 29 Ekim Pazartesi de Cumhuriyet Bayramı olduğuna göre, 5 gün tatil var.
Eğer çarşambayı da Kurban Bayramı'nın arifesi olarak eklerseniz, 6 gün tatil var.
Bu altı günlük tatil iç ve dış turizme bu yılın son dopingi olacağa benziyor. Kentliler kıyılardaki tatil mekânlarına ve dış ülkelere gitmek için programlarını yaptılar bile.
Eski bayramlar ailelerin birlikte olmaları için fırsat biçiminde değerlendirilirdi.
Modern yaşam ise bayramları "Kaçış" fırsatına dönüştürdü.

Bayram fırsatları
Uçakla yolculuğun kitleselleşmesi ve özel otomobil sahibi olmanın zenginlere özgü bir ayrıcalık olmaktan çıkması yanında, yurdu saran otoyollar ve artık sayılarını bilemediğimiz oteller, mevsimlik ve bayramlık turistleri milyonlara ulaştırdı.
Tabii bir de bayramı, kendi kentini daha fazla tanıma fırsatına dönüştürmek de mümkün.
Son hafta içinde İstanbul'da daha önce görmediğim bazı mekânları tanımak fırsatını yakaladım. Bayram dolayısıyla seyahate çıkmak yerine İstanbul'da kalacak sayın okurlarıma bu mekânları hatırlatacağım bugün.
Geçen hafta Ethem Sancak ve eşi, bizi Fatih'teki "Siirt Şeref Büryan Kebap Salonu"na davet ettiler.

Yolunuz Fatih'e düşerse...
1892'den beri aynı aile tarafından işletilen bu lokantada baba Şeref ve oğlu Levent Avcı, ağzının tadını bilenlere inanılmaz lezzetler içeren "Büryan"ı ve Doğu mutfağının başka lezzetlerini, özenle sunuyorlar.
Bayram'da Fatih'e giderseniz, yemek yemeyi de dünyevi zevkler arasında ön planda tutuyorsanız ve yolunuz İtfaiye Caddesi'nden geçerse, mutlaka "Siirt Şeref Büryan Salonu"na da uğrayın.
Hafta sonunda bir aile nişanı dolayısıyla, "Lavanda Butik Oteli"ni tanımak fırsatı geçti elime.
Burası da bir baba-oğul işletmesi.
Baba Ahmet Şen ve eşi Feryal Şen bu oteli inşa etmişler. Oğul Emre Şen de mutfağı yönetiyor.

Lavanda'ya ulaşım yolu İtalya'
da Floransa'dan başlayıp, Pisa'yı ve Siena'yı da içine alan bir Toskana gezisi yaptıysanız ve Rönesans'ın sanatsal ürünleri yanında kırsal kesimdeki doğa zenginliğin de tadına vardıysanız, Lavanda Butik Otel'in bulunduğu topraklar da sizi öyle etkileyecektir.
Otomobilinizle Anadolu yakasındaki TEM yolunda ilerlerken Şile'ye sapın. 30 kilometre sonra Üvezli sapağına giriyorsunuz. 5 kilometre sonra da Lavanda'nın bulunduğu Ulupelit Köyü'ne varıyorsunuz.
Kuzey İtalya'yı aratmayan bir doğa zenginliği ve güzelliği var burada... Emre Şen de İtalya'nın en seçkin lokantalarındaki lezzetlere taş çıkartan bir şef-aşçı.
Dün sabah da, Bahçeşehir'in Esenyurt'undaki "Pelit Çikolata Fabrikası"nda meslektaşlar ve arkadaşlarla sabah kahvaltısında buluştuk.

Musluktan çikolata akıyor
Kurucu Kazım Ayan'dan bayrağı devralan ve Pelit'i Tepebaşı'ndaki pastaneden bugünün üretim ve ihracat rekortmeni noktasına taşıyan Selahattin Ayan'ın eseri olan bu fabrika, halka da açık.
Kahvaltı salonu tıklım tıklım doluydu.
Pasta modellerinin gerçek boyutlarda sergilendiği mekânı gezerken, fabrikadaki üretimi de yukarıdan izliyorsunuz.
Ve fabrikanın girişindeki çeşmeden çikolata akıyor. İnsan boyunda çikolata heykeller arasında dolaşıyorsunuz.
Kısacası Bayram tatilinde, İstanbul-içi turizmde de böyle fırsatlar var. Müzeler, sanat sergileri yanında böyle mekânlar da var İstanbul'da.