Acaba Bugün Kimlere Öfkeleneceğiz?

Acaba yataklarımızı hepimiz sağ tarafından duvara mı dayadık?
Her sabah yatağın sol tarafından kalkmışız gibi gerginiz hepimiz.
"Bu gün kime öfkeleneyim, kimi benzeteyim" diye başlıyoruz güne.
Ben bu güne Ali Ağaoğlu'na öfkelenerek başlamayı düşündüm.
-Bu Ali Ağaoğlu'nun yaptığı iş mi yani? İnsan inşa edeceği konutlara talep yaratmak için televizyonlara reklam verir mi? Bunları pazarlamayı düşünmeden sessiz sedasız yapsa binaları, olmaz mıydı? Satarsa satar, satamazsa batar. Mesele bu kadar basit değil mi? Neden projesine konu olan yapıların ormana komşu olduğunu da duyuruyor reklamlarda? O orman insanlar yararlansın diye mi var orada sanki?
1946 seçimlerinden sonra Demokrat Parti'nin ilk kez TBMM'ye girdiği dönemde, bir CHP'li milletvekili kürsüde köylülerin ormanları tahrip ettiğini iddia eden sert bir konuşma yapıyor.

Ormanların vekili mi?
CHP'li milletvekili köylüleri öylesine sert bir dille eleştiriyor ki, daha sonra kürsüye gelen Demokrat Partili milletvekili ona "Sen ormanların mı yoksa insanların mı vekilisin" diye soruyor.
Galiba sadece Ali Ağaoğlu'na öfkelenmek yetmez...
Türk lirasının değerli olduğunu ve ekonominin geliştiğini iddia eden Başbakan Erdoğan'ın da ağzının payını vermeden bu gün geçmez.
Erdoğan bilmiyor mu ki paranın değerini korumasından kötü bir şey olamaz.
Biz böyle şeylere alışkın bir toplum muyuz?
Biz bir yıl önce lokantada hesap olarak verdiğimiz rakamı bir yıl sonra garsona bahşiş olarak bıraktığımızda teşekkür almamaya alışmış bir toplumuz.

Böyle şey olur mu?
Ekonomi istikrarını ve para değerini korursa, bu halk Cumhuriyet Bayramı dışında ne zaman ve hangi vesile ile sokaklara dökülebilir?
Komşu Yunanistan'daki ekonomik iflas sonunda demokrasinin nasıl geliştiğine baksanıza... Her gün halk sokaklarda, her gün genel grev var, emekliler meydanlarda feryat ediyorlar.
Bunlar bu ekonomiyi iflasa sürüklemezlerse sonunda Türkiye'de demokrasi rafa kaldırılır ve Cumhuriyet rejimi tehlikeye düşer.
"Öfkelenmem gerekenler listesi" bitecek gibi değil.
TBMM'deki Darbeleri ve Muhtıraları Araştırma Komisyonu da bu listemin ön sıralarında...
Neyi araştırıyorlar bunlar?
Olan olmuş...

Medya ayağı
28 Şubat'ın medya ayağı çok fazla kokuyorsa, bundan ne çıkar yani?
Ayaklarını yıkarlar, çoraplarını değiştirirler koku da geçer.
Birileri durumdan vazife çıkardıkları zaman, başka birileri de durumdan vurgun çıkarmasınlar mı yani?
Hani adamın birini kuduz bir köpek ısırmış ve aşı için gerekli zamanı geçirdiğinden kudurarak öleceği kesinleşmiş.
Adamcağız bu durumu öğrenince masa başına oturup, bir kâğıda bir şeyler yazmaya başlamış.
"Ne yazıyorsun" diye sormuşlar,
-Kudurunca ısıracağım kişilerin listesini yapıyorum, demiş.
Acaba yarın da kimlere öfkelensek?