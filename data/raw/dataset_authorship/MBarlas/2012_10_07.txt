Toplumun Yapım Gücü En Yüksek Kesimi Hangisidir?

Yıllar önce Yavuz Canevi Davos'taki bir forumda anlatmıştı.
Bir Cumhuriyet Bayramı'nda Hipodrom'da askeri birlikler tören geçidi yapmaktadırlar.
Tanklar, zırhlılar, ağır ve tahrip gücü yüksek savaş araçları geçmektedir.
Bir ara tankların zırhlıların arasında koyu renk elbiseli, kravatlı 50-60 sivil uygun adımla yürüyerek geçerler.
Şeref Tribünündeki Türk yetkililer bu tabloyu hiç şaşırmadan izlerler. Ama tribündeki diplomatlar şaşkındır.
Bir Batı ülkesinin büyükelçisi yanında oturan Türk yetkiliye sorar,
- Affedersiniz, bir durumu anlayamadım. Bu ağır savaş araçlarının arasında yürüyen koyu renk elbiseli siviller kimlerdi?
Türk yetkili bu soruya gülerek cevap verir,
- Onlar tahrip gücü en yüksek silahlarımızdı. Onlar yüksek bürokratlarımızdı...

Mega-kent Ankara
Bu fıkradaki "Tahrip gücü en yüksek" söyleminin aslında pek doğru olmadığını söyleyebiliriz.
Ankara'yı her ziyaret ettiğimde bürokrasinin "Yapım gücü en yüksek" toplum kesimi olduğunu düşünürüm.
Ankara ne bir ticaret ne de bir endüstri merkezi.
Sadece bürokrat nüfusun yoğun olduğu bir başkent.
Ama nüfusu 4 milyona vurmuş, bol yıldızlı otellerin, görkemli gökdelenlerin, lokantaların, bulvarların ve hepsini ezberlemenin mümkün olmadığı yeni semtlerin bulunduğu bir mega-kent Ankara.
Benim ilk okuldan lise sona kadar öğrencilik yıllarımın geçtiği Ankara'yı düşünüyorum.

Devlet malı deniz
Atatürk Bulvarı tüm Ankara'ya yeterdi. Maltepe'den sonra yerleşim pek yoktu. Bürokrasi Saracoğlu'ndaki mahalle yerleşimine sığardı.
Devlet bu kadar mı büyüdü ki, Ankara böylesine yapılandı, yayıldı?
Acaba bilmediğimiz görmediğimiz bir denizin kıyısındaki liman kenti mi Ankara?
Ya da devlet malı gerçekten deniz mi?
Galiba Ankara'nın sırrı "Dağıtım merkezi" olmasından kaynaklanıyor.
"Kamu pastası"nın dağıtım merkezidir Ankara.
Özel girişimciler zarar ettikleri zaman batarlar, iflas ederler.
Ankara'lılar zarar ettikleri zaman bu "Görev zararı" olarak geçer kayıtlara.

Yoktan var edilmiş
Ankara Anadolu'nun orta yerindedir.
Çevresi yine Türk kentleriyle kuşatılmıştır.
Ama en fazla general Ankara'da vardır.
Onlar "İç düşman"la, dış düşmanla ilgilendiklerinden fazla ilgilenirler.
Eğer eski Ankaralıysanız ve uzun zamandır bu kenti ziyaret etmediyseniz, bir gidip görün.
Ankara Marşı'na göre "Yoktan var edilmiş ilk şehir"in nasıl büyüdüğünü bir görün.
Bürokrasinin yapım gücünün çapını da görürsünüz.
"Kamu pastası"nın ne kadar büyük ve doyurucu olduğunu anlarsınız.