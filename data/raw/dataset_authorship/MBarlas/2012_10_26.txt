Kredi Kartı İle Kurban Kesilebilir Mi?

Modern zamanların etkilemediği alan yok gibi.
Farkındaysanız nakit parayı unutmak üzereyiz.
Kredi kartlarını küçük alışverişlerde bile kullanmaya başladık.
Aslında kredi kartı, bireyin bir nevi devletleşmesi değil mi?
Devletlerin nasıl kendi paralarını ürettikleri banknot matbaaları varsa, bireylerin de kendi paralarını ürettikleri kredi kartları var.
Devletler bazen karşılıksız para basıp nasıl aşırı borçlanırlarsa, bireyler de karşılığı bulunmayan hesaplarına dayalı olarak kredi kartı ile borçlanmıyorlar mı?
Neticede kredi kartına öylesine alıştık ki, bunu daha hangi alanlarda kullanabileceğimizi de araştırıp duruyoruz.
Bir arkadaşım anlattı.
Cuma namazı ertesindeki vaazında, bir imam kendisine cemaatten gelen soruları cevaplıyormuş.

Kesim biçimi
Bu sorulardan biri şöyleymiş:
- Hocam, kredi kartı ile kurban kesmek dinen caiz midir? İmam bu soruya "Kurbanı bıçak ile keserseniz daha doğru yapmış olursunuz" diye cevap vermiş.
Ancak kurbanı bıçak ile kesmenin bazı sonuçları da, her Kurban Bayram'ında olduğu gibi, dün de ajans haberlerine yansıdı.
Bu yazıyı yazarken İHA'nın geçtiği haberlere de bakıyordum.
İlk anda gözüme çarpan haberlerden bazıları şunlardı:
Samsun- Kurban keserken yaralananlar özellikle Samsun Eğitim ve Araştırma Hastanesi acil servislerinde tedavi altına alındı. Samsun'da acemi kasapların yanı sıra kurbanlıkların boynuz darbelerinden yaralananlar da oldu. Yarası ağır olanlar müşahede altında tutulurken, hafif yaralılar ise ayakta tedavi edilerek taburcu edildi.

Bıçak saplanmış
Ankara- Numune Eğitim ve Araştırma Hastanesi acemi kasapların tedavi için geldikleri başlıca hastane oldu. Bir anlık dikkatsizlik sonucu kurbanlık tarafından yaralanan ya da kendilerini kesen acemi kasaplara hastanelerde ilk müdahale yapıldı.
Kayseri- Kurbanlıkları zapt etmekte büyük zorluk çeken acemi kasaplardan biri, yeterince keskin olmayan bıçağını kurbanın boğazına dayadı.
Birkaç denemede kurbanın boğazını kesemeyen acemi kasap, çareyi bıçağı saplamakta buldu.
Belli ki bu kesici bolca gangster filmi izleyerek gelmiş kesime.
Her Kurban Bayram'ında okumaya alışık olduğumuz haberlerden biri de, kaçan boğaların kesime direniş eylemlerine ilişkin olanlardır.
Bu türden ilk haber dün Urfa'dan geldi.
İşte bu ajans haberi:

Kaçan boğa
Şanlıurfa- Devteşti Mahallesi'nde bir boğa, sahibinin elinden kaçarak uzaklaşmaya çalıştı. Şanlıurfa Belediyesi'ne bağlı boğa timlerine haber verilmesi üzerine olay yerine gelen ekipler, hayvanı uyuşturucu iğne ile sakinleştirmeye çalıştı.
Boğa iğnenin vurulmasıyla sinirlenerek vatandaşlara saldırmaya çalıştı. Ekipten biri, yakalamaya çalışırken azgın boğanın saldırısına uğradı. Azgın boğa, yaklaşık yarım saatlik bir kovalamacanın ardından iğnenin de etkisiyle sakinleşince ekipler ve sahipleri tarafından yakalandı.
Haberin devamını tabii ki merak etmiyoruz. Boğaların eylemleri sonunda başarı sağlamaları mümkün değildir.
İnsanların insanlara acımadığı bir dünyada, boğalar mı bu düzeni değiştirebilir ki?
Baksanıza Suriye'de olup bitenlere...