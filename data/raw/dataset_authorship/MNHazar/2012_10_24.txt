Ve Yağmur Yutuyor Bütün Golleri!

Avrupa maçları enteresan oluyor, hiç umudumuz yokken bile, başlama düdüğüyle beraber kaynağı pek belli olmayan bir heyecan ve umut gelip oturuyor baş köşeye. Bilmiyorum kaç milyon dolar harcadık ve hakikaten göğsümüzü kabartan bir tesis yaptık. TT Arena’dan bahsediyorum.

O kadar masrafa girip stadın üstünü kapatmamak ayrı bir komedi de, gün boyu yağan yağmurun etkisini azaltmak için Mahmutpaşa’dan birkaç yüz metre muşamba alıp zemine sermeyi de kimsenin düşünmemesi enteresan değil miydi? Zemin, Galatasaray defansına çok ‘ağır’ mesajlar veriyor aslında. Yağmur, aylık maaşla çalışan memur gibi, epeydir biriken veresiyeyi bir günde kapatırcasına yoğun. Normal sahada bir dolu handikabımız varken, ağır ve kaygan zemin bizi daha da endişelendiriyor. Nasıl bu hale geldik bilemiyorum ama sanki eskiden daha cesurduk G.Saray maçlarını izlerken. Konuk ekibin yaşadığı şehrin nüfusu kaç kişi biliyor musunuz? 300 bin... Seyrantepe kadar bile değil belki. Ve nedense tedirgin, yüreğimiz ağzımızda seyrediyoruz maçı.

 Ya Romanya yağmur ormanlarında bir yerlerde ya da biz yağışlı havaya Afrikalı bahtsızlar kadar yabancıyız. İlk dakikalarda ortaya çıkan artistik olmayan patinaj görüntüleri bunun ispatı gibi. Böylesi bir zeminde (yanlış krampon ile oynamadılarsa) acemi patenciler gibi düşe kalka oynarken, hâlâ yerden pas yapmak da analitik zekâmızın seviyesinin üzücü göstergesi. Dany zorluk derecesi yüksek artistik bir hareketle kayınca, topu kalemizde görmemiz bu yüzdendi. Diyelim ki, futbolcularımız PES oynamamışlar hiç, kenar yönetimimiz arada bir Formula-1 de mi izlememiş; yağmurlu havada lastik filan değiştiriliyor filan… Keza diyelim ki, saha içindekiler heyecandan bunu düşünemiyorlar, ya maça 40. dakikada giren Emre’nin ha bire yerden oynamaya çalışmasını neyle izah edeceğiz?

Dakikalar ilerledikçe gösterinin türü de değişti. Artistik patinajdan su balesine dönüştü manzara. İkinci yarıya su topu takımıyla başlamak belki en mantıklı olanıydı ama öyle olmadı, en azından soyunma odasında konuşulanları biliyoruz: Topu yüksekten oynayın!

Rakip bir kişi eksikti ama bizdeki şuur eksikliği bilmem kaç futbolcuya bedeldi. Bilinçsiz baskı, tüm hatlarımızı sırasıyla kaydırıyor ve yoruyordu. Cahit Koytak’ın ‘Futbol oynayan çocuklar’ isimli enfes bir şiiri vardır. Şöyle der bir yerinde: “Ve çocuklar kaynayan toprağı tırmalıyor/ Kararan göğü/ Gözümüzdeki kalın perdeleri” sonrasında ekliyor: Ve yağmur yutuyor bütün golleri! Neredeyse bu maçı anlatıyor gibidir hatta: “Yağmurlu bir gün/ Dışarıda futbol oynuyor çocuklar/ Top yukardayken uyukluyor/ Tempo o kadar ağır/ Ve çekilmez ki/ Hakem düdüğüyle durmadan/ Oyuna çağırıyor düşenleri/Ve yardıma melekleri…”

Hasılı kelam Galatasaray’ın içinde bulunduğu durum yeni gelinen bir şey değil, damlaya damlaya oluşan bir göldü. Nasrettin Hoca hesabı göle maya çalıp durduk, hatta bir ara tutar gibi oldu ama tutmadı maalesef!