Alex’i Dinlerken

Futbolcu dostlarım alınmasınlar, ülkemizde futbol ile ilgili kişinin, konuşmayı, yazmayı; kendini ifade etmeyi pek beceremediğine hep inanmışımdır.

Aslında bunda ekmeğini topa vurmakla kazanan bu genç insanların kabahati de yoktur. Pek çok alanda olduğu gibi, futbolda da, eğer bu işi profesyonel olarak yapmaya başladıysanız eğitimle, birikimle ilişkiniz neredeyse tamamen kesiliyor. Yüksek öğrenim gördüğü söylenilen, elinde fakülte diploması olan futbolcuların da, bu belgeleri nasıl aldığını az çok bilen biriyim. Elbette bu tespiti kimseyi küçümsemek ya da kırmak adına yapmıyorum, ülkenin gerçeği böyle.

Alman futbolcu Jürgen Klinsmann’ı hatırlıyorum. Alman milli takımının golcüsü, yıllarca farklı kulüplerde top koşturdu. Bir takımda en uzun kalma süresi kendisini yetiştiren Stuttgart’tı ve burada 5 yıl kalmıştı. Klinsmann 34 yaşında ülkesinin milli takımında oynayıp 3 gol attıktan sonra herkes futbolu bırakıp, yorumculuk, teknik direktörlük gibi işlere başlayacağını ve dolayısıyla para kazanmaya devam edeceğini düşünüyordu. Tam da bu dönemde kendisiyle yapılan bir röportaja denk geldi. Ünlü futbolcu Amerika’ya yerleşeceğini ve daha tanıyacağı epey kültür olduğunu söylüyordu. Nitekim 39 yaşında Orange County Blue Star takımının formasını giydi ve play-off öncesi 8 maçta 5 gol atarak takımını başarıya taşıdı. Aynı röportajda şöyle diyordu: “Bir deplasmana giderken çok heyecanlanıyorum. Gittiğim yer hakkında araştırma yapıp, kültürlerini, geleneklerini ve yaşayışlarını keşfediyorum. Bu nedenle bir takımda çok kalmak yerine, mesleğimi hayatı keşfetmek için fırsat olarak kullanıyorum…”

Ülkemizde çok sevilen Fenerbahçeli futbolcu Alex de Souza’yı dinlerken aklıma ilk gelen şey bunlar oldu. Alex, daha önce anlattığına bakılırsa, başka kültürleri tanımakta epey çekingen ve mesafeliymiş ama gittiği ülkeyi keşfetmek, bunu bir kültürel zenginlik için fırsat bilmenin idrakindeymiş. Mircea Lucescu ülkemizde çalışırken bir basın toplantısına, koltuğunun altında bir kitap ile gelmişti. Allah uzun ömür versin, zaten Rumen hocanın en büyük özelliği okumaktı. Her an için koltuğunun altında birkaç gazete, kitap görmek mümkündü. Toplantıda kitabı gazetecilere gösterip, ‘Osmanlı tarihini anlatıyor, çok ilginç bir tarihiniz var, okumanızı tavsiye ederim’ şeklinde tavsiyede bulunduğunu hatırlıyorum.

Alex’in veda konuşmasını dinlerken, kurduğu cümlelere, ifade ediş şekline, sükunet ve tutarlılığa bakınca, ‘Bu insan samimi’ dedim kendi kendime. Dolayısıyla anlattıklarının doğruluğuna kanaat getirdim. Aksi durumda Brezilyalı futbolcunun çok iyi bir oyuncu olduğuna inanmak gerekirdi ki, bu alanın futbol değil sinema olması lazımdı. Yani bu kadar profesyonel rol yapabilecek biri olduğunu sanmıyorum Alex’in.

Kendisine sorulan her soruya aynı bütünlük içinde cevap vermesi, zaman zaman ironi yapması, öfkelenmemesi, karşısında duygulanmaya hazır bulunan kitlenin bu hislerini sömürmemesi beni çok şaşırttı. Bunu yaparken kimseye de onaylatmadı. Birkaç gün önce başkanının ikide bir ‘değil mi Samet’ diyerek yaptığı tuhaflıklardan çok başka bir şeydi Alex’in yaptığı.

Ne anlattığıyla ilgili kısma hiç girmeyeceğim, onları zaten spor sayfalarında okumuşsunuzdur. Ama anlattıklarının Türk futbolunun gerçek ve samimi bir fotoğrafı olduğunu düşünüyorum.

Hasılı, Alex giderken bize çok büyük bir iyilik yaptı, saçımızı kesti ve önümüze düşürüp, ‘Maalesef bu ülkede futbol böyle’ dedi. Sadece futbol değil, başka şeyler hakkında da düşündürmeye yönelten bir veda konuşmasıydı. Ve sessiz bir şekilde de ‘Öyle değil mi Türkiye?’ sorusunu kucağımıza bırakıverdi. 