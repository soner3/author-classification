Seviye

Sizi bilmem ama ben salı günleri artık TV açmak istemiyorum.

 Nedeni de şu: Siyasilerin grup toplantıları oluyor ve saatler süren konuşmalar yapılıyor. Gerçeklere sırtımı dönmek gibi bir kaçış gerekçesiyle yapmıyorum bunu ama ülkemizdeki siyasi düzeyin her geçen gün daha da aşağılara inmesi artık psikolojimi etkilemeye başladı. Her salı Gandhi’nin şu cümlelerini hatırlamaktan yoruldum: “Bizi yok edecekler şunlardır: İlkesiz siyaset; vicdanı sollayan eğlence; çalışmadan zenginlik; bilgili ama karaktersiz insanlar; ahlaktan yoksun bir iş dünyası; insan sevgisini alt plana itmiş bilim; özveriden yoksun bir din anlayışı.”

Şurası bir gerçek; Cumhuriyet tarihinde eşi benzeri az görülür ideolojik uçurumlar kazılı her yanımızda. Siyasi görüş, her türlü erdem ve ahlakın önünde tutulmaya başlandı. Vasat bir vicdanın reddetmesi gereken bir dolu melanet, salt siyasi kampımız öyle istiyor, diye bize normal olarak dayatılıyor, savunuluyor, bunun kavgası veriliyor. Ortalıkta uçuşan seviyesiz cümleleri buraya alarak, bir de ben alet olmak istemiyorum bu müptezel gidişata. Ama normal zamanda birbirinin yüzüne söyleyemeyecekleri (Yoksa söylerler mi?), mikrofonu ya da medyayı gördükleri anda hiçbir vicdan ve iz’an kıstasına tabi tutmadan söylemeleri hiç de hayra alamet değil. Susmaktan, sükûtun değerini idrak etmekten çoktan vazgeçtik. Sakin bir şekilde derdimizi anlatmayı da unutalı çok oldu. Yüksek sesle konuşmak bir norm olarak kabul edildi nicedir. En çok bağıran, en haklı olanmış gibi algılatıldığı için, politikacılar bu anlamda en önde gidiyorlar. En ağır hakaretler yağdırana ise alkış tutuluyor, ‘ne şahane verdi ağzının payını’ diye sırtı sıvazlanıyor. Ötekinin ne dediği umursanmadıkça, seviye aşağılara iniyor. Hakaret, aşağılama artık küfür ve bel altı düzeyine indi. Siyasi terminoloji sokak jargonu ile tekrar telif ediliyor adeta. Dikkat buyurun, ben zıtlaşmaktan, tartışmaktan, farklı fikirlerden ya da değişik çözüm yaklaşımlarından bahsetmiyorum. Bu anlamda çeşitliliğin, hatta zıtlığın bir değer ve zenginlik olduğuna olan inancım hâlâ tamdır. Lakin bazen aynı konuda neredeyse aynı görüşleri bile birbirine hakaret ederek dile getirenlerin bu durumun farkında olmaması tedirgin ediyor beni.

Şu ya da bu isim üzerinden söylemiyorum diyeceklerimi. Geçmiş ile günümüzü yumurta gibi tokuşturmak niyetinde de asla değilim. Gelin görün ki, siyasetin idrak boyunun gittikçe kısaldığını görmemek için de, hızla ve çamurlaşarak akan bu azgın nehrin içinde olmak gerekiyor. Devlet adamı ciddiyetinde -neredeyse- kimsenin kalmayacağı bir sürece doğru hızla gidiyoruz. Seçime ve seçmene endeksli kaygıların güdülediği günübirlik saçmalıklar ne yazık ki parti politikalarına dönüşmüş durumda. Buna bir de, siyaset yapan medyacı, politik kaygıları her şeyin önünde duran bilim adamı, seçmene göz kırpan işadamı, ideolojisini sanatının fersah fersah önüne yığan sanatçıyı eklersek, memleketin nasıl bir maymun kafesine döndüğünü görebiliriz. Özellikle politika konusundaki öngörülerine önem verdiğim bir düşünce insanı, gidişatın iyi olmadığını ‘Acaba darbe mi geliyor?’ sorusuyla izaha çabalıyordu geçen gün. Çok da salim görünmeyen bu yaklaşım aslında benzer bir kaygının nihai yansımasıydı bence. Bozulan dengeleri demir paletin düzeltmesine alışmış bir kültürün, gidişat ile kaygısını bu şekilde izah etmesi belki yadırganmayabilir ama öncelikle yadırganması gereken şey insanlıktan, vicdandan ne kadar uzaklaştığımız olmalı…

Bu konuda görev eşlerine mi düşer, beraber altın günü filan düzenleyip eşlerinin pençeleşmiş avuçlarını yumuşatmayı mı denerler bilmiyorum… Ama bu çirkinliği görmeli artık birileri.