Emre’nin Bisikleti

Yağmurun yağmadığı, sahanın tarla olmadığı bir maçta Cluj gerçek kimliğine dönmüş durumda.

Dolayısıyla takımların kumaş farkının da bariz olduğu bir maç izlemeye başlıyoruz. Rakip maç öncesi hoca değiştirmiş. Ya yüksek motivasyon ile gelecek başarı ya da takımını tanımayan yeni teknik direktör için kötü bir başlangıç olacak. İki ihtimalin de yüzdesi eşit.

Gruba bir göz attığımızda Manchester United’ın kopup gittiğini, bütün kavganın ikincilik için olduğunu görüyoruz. Ve ne yazık ki grup sonuncusu olarak umudumuzu Romanya’da bırakıp dönme ihtimali de var.

Zaferin öncelikle düşüncede başlaması gerektiğinin uygulamasını gösteriyor Sarı-Kırmızılı ekip. Başlama düdüğüyle niyetimizi belli ediyoruz, zira kafamızda galibiyet dışında seçenek yok: Ciddi düşünüyoruz hem de! Beraberlik, umudu cılızlaştıracak. Bizim aksimize Cluj’un kafası karışık. Golü yemelerine rağmen, atmayı pek düşünmüyorlar gibi bir görüntü vardı sahada. Hâlbuki bu tür maçlarda golü yiyen ev sahibi takım can havliyle bilinçli/bilinçsiz bindirmeler yapar, baskı kurar. Neticede gol atabilir veya yer… Cluj, yediği golü, ilk yarı boyu –nedense- üzerine hiç alınmadı.

Cluj’un yeni çalıştırıcısı Paulo Sergio, belli ki kalabalık orta saha ile rakibi durdurma üzerine plan yapmış ama ya takımı bunun için yetersiz ya da ilk yarı boyunca tutmayan bir planı ısrarla uygulamaya kalkıştılar. Zira bu taktik tutsa bile en fazla beraberliğe yarardı.

İkinci yarı hem niyet hem de taktik değiştiren bir hamle ile başladı ev sahibi ekip. Kalabalık orta sahayı bir eksiltip, forveti bir artırdı. Açıkçası G.Saray defansının kulak memesi kıvamındaki yumuşaklığını bilmesek, bu zihniyet değişimini konuk ekip adına olumlu bile bulabilirdik. Belki son tahlilde öyle olacaktı…

Ve fakat… Baskı altına girince, bu zaafımızı rakibin keşfetmesi çok uzun sürmedi. Hamit’in profesyonel ısrarcılığı, rakibin amatör boş vermişliği ile senkronize olunca rakibin dengesini bir kez daha bozmayı başardık. Tek sıkıntı, kalan yarım saatti. Belki bu noktada en iyimser senaryo; farkın ikiye çıkması ve rakibin çözülmesiydi, biraz gecikti ama öyle oldu…

Emre, gerçekten yetenekli bir oyuncu. Ne var ki, bisikletini kimseye vermeyen çocuklar gibi, topu alınca bırakmayı bilmiyor. Ekstradan bir topu sadece ona verip ‘sen şu köşede vakit geçir’ dense itirazı olmayacakmış gibi bir durum var…

Bu oyuncumuza bir de kişisel soru sormak isterim: Topu her aldıktan sonra bir sağa, bir sola ani U dönüşleri yapmasının özel bir anlamı var mı? Hani bir yerlere bizim bilmediğimiz subliminal bir mesaj filan yolluyorsa, anlamak için kendimizi helak etmeyelim!