Yavuz Hırsız

Kadrolara bakıldığında, beklenenin gerçekleşip; Riera'nın bu kanada çekildiğini görmek, çoğu kimse için yerinde bir müdahale gibi görünse de, büyük ve daha derin bir yaraya yapılan geçici pansumandan başka bir şey değildi. Şüphesiz bunun böyle olduğunu görebilmek için maçın sonunu beklemek gerekiyordu.

Bu tür üst düzey maçlar, eğer taraflar arasında çok ciddi bir güç farkı yok ise, ev sahibi ekibin psikolojik üstünlüğü ve baskılı oyunuyla başlar. Böyle de oldu, lakin 20 dakikalık baskı skoru değiştirmeyince konuk ekip kontra çıkışları, çoklu çıkışlara çevirmeye başladı.

'Eminim Fatih Terim rakibin bir önceki maçını izlemiştir ve eminim Braga'nın topu kazandığı anda orta sahayı hızla geçip, neredeyse her iki dakikada bir rakip kaleyi uzaktan şutlarla yokladığını görüp önlem almıştır.' diye düşünürken, rakibin golü geldi.

Sarı-Kırmızılıların en büyük zaafı ise şüphesiz savunması. Hem ağır oluşu hem de yeterince sert olmayışı, öne geçme şansını rakibe verdi. Rakip, maç esnasında yaptı keşfi; ev sahibi takımın defansı sadece ağır değil, aynı zamanda yoğurt kıvamında bir yumuşaklığa sahip!

Hakan Balta oynarken, bütün bu zaafları onda müşahhaslaştırmak ve işin içinden çıkmak en kolayıydı belki. Orduspor deplasmanında ilk ciddi direnç ve karşı saldırıyla karşılaşan orta saha ve defans, Portekiz takımı karşısında, aslında bilinen ama pek dile getirilmeyen tabloyu net olarak ortaya çıkardı.

Golü yedikten sonra yaşanabilecek en kötü senaryo, o şaşkınlık içinde bir tane daha yemekti ve Muslera'nın yeteneği sayesinde bu facianın kıyısından dönüldü.

İkinci yarı, Braga'nın 'hırsız' rolüne bürünüp, zamanı çalmaya oynayacağını tahmin etmek için kahin olmaya gerek yoktu. Bunun için önce pasif direniş, oyunu ağırlaştırma, ardından sakatlık numaraları, topu geç kullanma ve faul ile rakibi durdurma gibi klasik taktikler gelecekti. Hatta bir ara o kadar kaptırdılar ki, hakeme bile faul yaptılar farkında olmadan. Bu kaderi değiştirmenin tek yolu, bir gol bulmaktı.

Bu defansı bir kere izleyen biri, aşabilmenin ilk yolunun Elmander gibi hava hakimiyeti olan bir silahı en baştan kullanmak olduğunu düşünmeliydi bence. Belki geçtiğimiz sezonunki kadar formda değildir ama en azından vasat bir Selçuk kadar tolere edilmeliydi bence.

Geçen yılın en önemli ismi Elmander, nedense bu sene ufak ufak unutturuluyor, ihmal ediliyor gibime geliyor. Korkum o ki, Sarı Kırmızılı takım bu futbolcunun heykelini filan dikmeye kalkışır...

Dakikalar ilerledikçe, Braga yavuz hırsız oldu ve ev sahibini bastırdı. Son saniye golü adeta 'bir kepçe de suyundan' oldu ve 'aklınızı başınıza alın' dedi.

Dünkü maç gösterdi ki, yetenek güzeldir ama iyi olan gayrettir. Gayretsiz yetenek türbülanstan başka işe yaramaz.
