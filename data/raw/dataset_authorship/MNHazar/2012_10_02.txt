Çağrı Tekrar Çekilir Mi? (6)

Temel sıkıntıları irdelemeye devam edelim.

Siyaset: Eskiden şöyle beylik projeler vardı; 'Duydunuz mu Atatürk filmi çekilecek ve başrolde Banderas oynayacakmış!' Devlet, yapması gereken asli vazifesini bırakıp, film yapımcılığına soyunmayı çok denedi. Yetkililerin 'Bu iş için tüm imkânlarımızı seferber ederiz' açıklamalarını dün gibi hatırlarız. Ve birkaç uygulama da yapıldı. Dönemin muktedirleri, kendi düşünce yapılarına göre film çektirdiler ama hiçbiri 'Resimli İnkılâp Tarihi'nden öteye geçemedi.

Yaklaşık 10 yıldan beri muhafazakâr kesimin iktidarı var. Genel olarak baktığımızda benzeri bir yanlışlığı bu dönemde de görmek mümkün. Sanırım sıkıntı şu: Mevcut iktidar, yerel yönetim, yol, su, maliye, vergi, enerji işini önemsedikleri kadar kültür ve sanatı önemsemiyor. Ya da önemsese bile kimseye hissettirmiyor! Bu alanda yapılan tartışmaların tamamı politik ve çözümden ziyade, geçmişin hatalarını başka bir hata ile telafiye yönelik. Oysa yapılması gereken çok basit; devlet, yapımcı olma hevesinden vazgeçip sanatın önündeki bürokratik ve ekonomik engelleri kaldıracak.

Seyirci: İşte kendimize batırabileceğimiz bir çuvaldız. Size yakın zamanda yaşadığım bir olayı hatırlatarak açayım bu bölümü. Ateşin Düştüğü Yer isimli filmi sosyal medyada paylaşmıştım. Doğal olarak, günlük siyaset ve polemik mesajlarımın onda birinden bile daha az geri dönüş aldım. Hadi buna eyvallah. Bir arkadaş şöyle yazmıştı: 'Çok sıkıcı, fragmanı yarıda bıraktım.' Elbette, saçmalığın daniskasıydı ve bizim 'tekrar seyir değeri' dediğimiz bir ölçüt vardı, bu filmin özellikle fragmanının bu değeri çok yüksekti. Önyargı, bir noktada ukalalığı da yedeğine alarak günümüz insanlarını vurdumduymazlaştırabiliyordu.

Elbette, söylemek istediğim şey, 'önümüze ne getirilirse getirilsin beğeneceğiz' anlamına gelmez. Hatta aksine, elbette eleştireceğiz ama izleyerek, ilgi göstererek. İzlemeden, fragmanına bile bakmadan eleştiriyorsak, zaten yapacak bir şey kalmaz. Ve daha acı bir durum var: Hiç umursamamak. Biliyorsunuz işte, Peygamber Efendimiz'i aşağılamaya çalışan film dolayısıyla nasıl da gaza geldik. Tepkiler gösterdik, imkân olsa YouTube gibi video sitelerini basıp, 'kaldırın bu videoyu' diye diklenecektik. Günümüz Müslümanlarının çoğunda bu sıkıntı var ne yazık ki: Destek yerine tepkiyi, güzeli ortaya çıkarmak yerine çirkini yok etmeyi tercih ediyoruz. Oysa ikisinin de aynı derecede olması, hatta ilkinin öncelikli olması gerekiyor.

Bir de şu var: En acımasız ve hoşgörüsüz yüzümüzü kendimizle ilgili yapılan çalışmalarda ortaya çıkarıyoruz. Bu konuda insafsızız. Diyelim ki bir film çekildi (ya da dizi) hemen saldırı ve dudak bükme moduna geçip, 'Bu ne kardeşim, böyle film mi olur' diyerek aşağılıyor, şevk kırıyor, cesaret edip üretenleri yerle bir ediyoruz.

Daha önce de bir vesile ile yazmıştım: Şimdilerde beğendiğimiz, bayıldığımız ve tasavvufî boyutundan çıkarıp neredeyse dünyevi aşkın folklorik öğelerinden biri durumuna getirdiğimiz Hazreti Mevlânâ bugün yaşasa, Allah bilir nasıl eleştirir, nelerle suçlar, nasıl yalnızlaştırırdık? "Gel, ne olursan ol yine gel" neyin nesidir canım?!

İşte bu ve benzeri nedenlerden dolayı bırakınız Çağrı'yı, mütevazı orta yol bir film bile çekmek çok zordur. Zira hikâyeyi bulmak, yazdırmak, yönetmeni ayarlamak, parayı bulmak, gösterim için salon tedarik etmek, seyircinin ilgisini çekebilmek gibi aşılması zor bariyerler vardır.

Soruyu şöyle sormak en doğrusu belki: Biz bu konuda ne yaptık? Biz, yani hepimiz; kendi durumlarımıza göre, parası, kalemi, yeteneği, hiçbir şeyi yoksa azıcık vakti olan... Öylesine değil, samimi olarak sorup cevabını alabilirsek, bu soru anlamlı olacaktır.

Ha, tüm bunları yazdık diye, ilânihaye durum böyle gidecek değil elbet. Geçmişte olduğu gibi, bugün de bu işin 'deliler'i çıkacak, bu işe emek, para, hatta hayatını yatıracak ve balığı çok umursamadan 'Hâlık' ile yetinmeye davam edecektir.

Son bir not: Ateşin Düştüğü Yer, ülkemizi Oscar'da temsil edecek. Bu konuda neler yapıldığını da göreceğiz. Devlet ve millet olarak...