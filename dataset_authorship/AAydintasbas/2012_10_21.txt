Davutoğlu: Saldırıda Bir Dostu Kaybettik

Ankara 2 gündür el Hassan’a yönelik suikast girişiminin Yemen’i bir kaosa sürükleyebileceği konusunu tartışıyor. ‘Bu Hariri suikastı kadar kritik bir olay’ diye söze girdi ve “el Hassan Türkiye’nin çok yakın dostudur. Bir dostu kaybettik” dedi

Sanaa, Yemen
Dışişleri Bakanı Ahmet Davutoğlu’yla Arap Baharı’ndaki değişim rüzgarının en önemli halkalarından biri olan Yemen’e doğru yol alırken, konu dönüp dolaşıp, ileriye değil tam tersi istikamette, adeta 1970’lerin kaos ortamına doğru sürüklenen Lübnan’a geldi.
Ankara son 2 gündür Lübnan’da iç istihbarat şefi Wissam el-Hassan’a yönelik suikast girişiminin bu ülkeyi büyük bir kaos ortamına sürükleyeceği korkusunu taşıyor.
Dışişleri Bakanı da Lübnan’daki suikastın Suriye ve Lübnan açısından ciddi sonuçları olabileceği yolundaki endişelerini paylaşarak, saldırıdan hemen sonra Lübnan Başbakanı Mikati ve öldürülen el-Hassan’ın yakın destekçisi olan eski Başbakan Saad Hariri’yle görüştüğünü anlattı.
Davutoğu, ”Bu, 2005’teki Hariri suikastı kadar büyük etki yaratacak kritik bir olay” diye söze girdikten sonra”Bu saldırıyla bir dost kaybettik. El Hassan Türkiye’nin çok yakın dostudur. En son kaçırılan iki vatandaşımızın Lübnan’dan çıkarılmasında da büyük gayret sarf etmiştir. Bir dost kaybettik. Son görüşmemizde de tehlike altında olduğunu söylemişti. Lübnan’da bir denge unsuruydu ve ölümü Sünni kesimde olağanüstü tepki yaratacaktır” dedi.
2005’te benzer bir suikasta kurban giden baba Hariri’ye de çok yakın olan el Hassan, bu suikast sonrası başlayan 14 Şubat hareketi ve Ladin devrimine de destek vermiş, Lübnan’da suikasta yönelik tepki sonunda Suriye’nin o ülkeden çekilmesine neden olmuştu.
Ankara’da üst düzey bir yetkili, suikasttan ‘Esad rejiminin’ sorumlu olduğuna ‘şüphe olmadığını’ belirterek, Suriye’nin amacının Lübnan’ı kaosa sürükleyerek uluslararası kamuoyunun dikkatini başka yere çekmek olduğunu söyledi ve bu durumu “ateşle oynamak” olarak nitelendirdi.
Öldürülen El Hassan, Sünni bir lider olmanın yanında Suriye’deki muhaliflere lojistik ve siyasi destek sağlayan kritik bir isimdi. Uzun yıllardır iç güvenlik teşkilatının başında olan El Hassan’ın ayrıca MİT’le de iyi ilişkisi olduğu öğrenildi.
Son yıllarda Lübnan’la ilişkilerini geliştiren Türkiye, bu ülkedeki istikrar ve siyasi dengelerin korunması için Hizbullah karşıtı bloktan Saad Hariri, Dürzi lider Velid Cumbulat ve Hıristiyan kesimlerle yakın temas halinde.

İmralı’ya gelmeden Filipinler’de müzakare yapmışız
Bu coğrafyada “Arap Baharı” değil “Arap Devrimleri” denen değişim sürecinin halkalarından Yemen’e giderken Dışişleri Bakanı Ahmet Davutoğlu’yla günlük siyasetten uzak, tarih ve coğrafya üzerine uzun bir sohbetimiz oluyor. Nasılsa sohbet, İmralı tartışmasından sekerek, geçen hafta Filipinler ve “Moro gerillaları” olarak bilinen Moro İslami Kurtuluş Cephesi arasındaki tarihi barış anlaşmasına geldi. “Filipinler bile barış yaptı, biz neden hâlâ yapamadık diyen yorumcular var” diye hatırlattım.
Geçmişte Malezya’da yaşayan Davutoğlu, Filipinli Müslümanlar ile Moro hareketini ve liderlerini yakından tanıyor. “Bana göre bu benzetme yanlış. Bizim işimiz onlardan daha kolay. Orada 400-500 yıllık bir mücadele var. Ama bu, Türk-Kürt ilişkisini yansıtmaz. Türklerin Kürtlerle böyle 500 yıllık tarihi zemine dayanan bir kavgası yok. Türkiye’nin izlemesi gereken yöntem, asırlardır çatışan iki halkı örnek almak değil, ortak tarih kimliği, ortak coğrafya, din ve ortak vatandaşlık üzerine olmalı” dedi.
Bu sohbet sırasında çok ilginç bir bilgiye de ulaştık. “Filipinler ve Moro Kurtuluş Cephesi arasındaki uzlaşıyı sağlayan ülkelerden biriyiz” diyen Davutoğlu, “Bu anlaşma Türkiye, Suudi Arabistan, Japonya ve İngiltere’nin arabuluculuğuyla oldu. Daha önce açıklamadık ama müzakere sürecindeki tüm görüşmelere bizim büyükelçimiz de katıldı. Ben de anlaşma törenine gidecektim ama Suriye’de bir kriz çıkar bu dönem fazla uzağa gitmeye imtina ediyorum” dedi.
Dışişleri Bakanı, geçen yıl Filipinler dışişleri bakanı ve Moro Kurtuluş Cephesi liderinin üst üste Ankara’ya geldiğini, ancak müzakere sürecini gizli tutmak için bunun açıklanmadığını söyledi.