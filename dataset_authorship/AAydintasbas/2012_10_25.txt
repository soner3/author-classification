Lütfen Vazgeçin

Cezaevinde Kürt mahkzmların başlattığı açlık grevi, tehlike sınırında. 700’e yakın mahkzm, anadilde eğitim ve savunma hakkı istiyor; ancak asıl talepleri İmralı’da Abdullah Öcalan’a yönelik tecrit politikasının kaldırılması. Bu konuda bir adım atılırsa, bu eylemden vazgeçecekler.
Kısacası bu insanlar, yaşamlarını Abdullah Öcalan’ın daha iyi koşullarda yaşaması için feda etmeye hazır.
Yapmayın arkadaşlar, yapmayın. ‘Hiçbir siyasi dava, uğruna ölecek kadar değerli değildir’ demiyorum. Kuşkusuz Öcalan PKK ve Kürt hareketinin en önemli sembolüdür. Onu lideriniz olarak görebilirsiniz. Ancak bu, onun cezaevi koşulları uğruna kendi hayatınızı feda etmenizi gerektirmez.
Yaşayın ki, aklınızla, bedeninizle bu gezegene, bu ülkeye ve kendi halkınıza faydanız olsun. Yaşayın ki daha güzel bir dünya inşa edelim...
Kuşkusuz ki devletin Abdullah Öcalan’a uyguladığı tecrit politikası yanlıştır. İsmi, suçu veya kimliği ne olursa olsun, bir mahkzm insan hakları normları ötesinde bir uygulamaya maruz kalamaz. Aslına bakarsanız bu politika, devletin alelacele ve yarım-gönüllü başlattığı açılım sürecindeki hayal kırıklığını Öcalan’ın üzerine yıkma çabasıdır. Çaresizliğin resmidir.
Ama Öcalan’a yönelik tecridi çeşitli şekillerde protesto etme imkânı varken, bunu ruhu ve bedeni zindanda kıskıvrak sıkıştırılmış gençler üzerinden yapmayın.
Bana göre, Kürt siyasi hareketi temsilcileri, açlık grevlerini durdurmak konusunda üzerlerine düşeni yapmadı. Buna Kandil’i de BDP’yi de katabilirsiniz. Hepimiz biliyoruz ki cezaevindeki eylemler, tutukluların inisiyatifiyle değil; dışarıdan gelen bir telkinle başladı. BDP liderliği net bir biçimde eylemlerin bitmesi yönünde ağırlığını koymalı.
Kürt hareketi içinde Öcalan’ın Mandela olduğunu söyleyenler var. Ancak unutmayın, Mandela hiçbir zaman insanların kendi koşulları için canına kıymasını istemedi. Mandela, pasifist değildi. Ama bir barış süreci sonucunda özgürlüğüne kavuştu. O sürecin başında değil. Abdullah Öcalan’dan beklenen de bu bayramda ailesiyle görüşmede cezaevi eylemlerinin sona ermesi yolunda net bir mesaj vermesidir. Bu dava, kendi yaşam koşulları için değil, Kürt halkının davasıdır. Yanlış mı anlamışım?
Ve son sözüm, medyada açlık grevlerini romantize eden yazarlara. Yapmayın dostlar. Siz hiç açlık nedir yaşadınız mı? 40 gün birer kaşık tuz ve şekerle hayata tutunmanın anlamını biliyor musunuz? Beyaz Türk romantizmiyle bu eylemleri teşvik etmek yerine, kaleminizi ölüm oruçlarının sona erdirilmesi için kullanın. Hatırlatmak isterim; bu eylem, özerklik ya da KCK davalarında 10 bin kişinin hapiste olmasını kınamak için değil, bizzat Abdullah Öcalan için yapılıyor.
Eğer inanıyorsanız, Öcalan’a yönelik ‘tecrit’in kaldırılması ya da Kürt hareketinin hedeflerini savunabilirsiniz. Ama bu gençlerin ölüme yatmalarını teşvik etmeyin. Vebali hepinizin üzerinde kalır...

BAYRAMDA İMRALI ZİYARETİ
Bu yazıyı kaleme aldıktan sonra, açlık grevlerinin sona ermesine imkân verecek yepyeni bir gelişmeden haberdar oldum. Kürt meselesine ‘sivil çözüm’ arayışı içinde olan bağımsız aydınlardan oluşan Diyalog ve Temas Grubu, bir süredir hem hükümet hem de Kürt hareketi nezdinde üst düzey temaslarda bulunuyor. GÜNSİAD başkanı Şahismail Bedirhanoğlu önderliğinde başlayan hareketin içinde Osman Kavala, Ahmet İnsel, Hidayet Tutsal, Hüseyin Gülerce gibi farklı kesimlerden isimler var. Grup, iki gün önce Adalet Bakanı Sadullah Ergin’le yaptıkları görüşmede açlık grevlerinin sona erdirilmesi için bir plan ortaya atmış. Teklif, gruptan avukat Fethiye Çetin ve Diyarbakır Baro Başkanı Mehmet Emin Aktar gibi hukukçu kimliği olan isimlerin İmralı’ya giderek açlık grevleri konusunu Öcalan’la görüşmesi. Hükümet henüz bu konuda kararını vermiş değil. Umarım cevap olumlu olur. 