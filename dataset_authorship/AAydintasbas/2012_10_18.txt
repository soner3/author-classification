O Babanın Acısını, Ancak Bu Baba Hissetti

Sırrı Sakık, siyasi engelleri değil, her şeyden önce duygusal zindanların kapılarını açalım istiyor.
Bir süre önce oğlu Sedar’ı kaybeden BDP milletvekili, iki gün önce Ergenekon tutuklusu Fatih Hilmioğlu’nun oğlu Emir’in cenazesindeydi.
Türkiye’de artık cenazeler de kutuplaştı, siyasi kamplara ayrıldı. Ancak Sırrı Sakık’ın Fatih Hilmioğlu’na sarılması ve o saniye üzüntüden takati kalmamış Hilmioğlu’nun o anlamlı bakışı, tüm siyasi dengelerin ötesinde bambaşka bir insanlık halinin resmiydi.
Cenazeye gitmesini ne kadar önemsediğimi söylemek için dün Sırrı Sakık’ı aradım. Halsiz, üzüntülüydü. 
”Fenayım” dedi ”Dün o acıyı bir miktar paylaşabilir miyim diye cenazeye gittim. Ne kadar zor bir süreç olduğunu biliyorum. Ama bütün gece uyuyamadım. Ailenin, adamcağızın o hali, Emir’in gazetelerdeki fotoğrafı gözümün önünden gitmedi. Sonra kalkıp Sedar’ımın mezarına gittim...”
Cenazedeki atmosferi soruyorum. ”Sadece CHP’liler var, başka kimse yoktu. Artık öyle bir noktaya gelmişiz ki, kimse acıları da paylaşmıyor. Vicdanlar nasırlaşmış. Zaten bu ülkede olmayan tek şey, acıları ortaklaştırmak. Oysa bu olmadan nasıl bir arada yaşama hukukunu oluşturursun? Bakın bir emniyet müdürünün insani sözleri bile nasıl fırtınalara neden oldu...”
Hilmioğlu’nun Ergenekon’dan yargılanıyor oluşunun kendisi için bir anlamı olup olmadığını sordum. “Bu acı farklı bir şey. Ergenekon’a yönelik en sert eleştirileri biz yaptık ama bu bizim insani yönümüzü törpüleyeceğimiz anlamına gelmiyor.
Üstelik, Hilmioğlu sadece iddianamelerin ön sayfalarında ismi geçtiği için 4 yıldır cezaevinde. Aynı şekilde KCK’dan da binlerce insan, sadece ön sayfalarında ismi geçtiği için içeride. Yıllarca kalıyorlar, sonra bir kılıp uyduruluyor, terörle mücadele yasasından mahkum ediyorlar. Şimdi buradan da (Hilmioğlu’nu kastediyor) bir şey çıkaracaklar. Ama 4 yıla yakın cezaevinde olan, hasta olan ve evladını kaybetmiş bir insan. İnsani pencereden bakmak dışında ne yapılabilir?”
Hilmioğlu ve ailesinin ‘çökmüş’ olduğunu anlatan Sakık, ”El ele tutuşmuşlar. Ayakta duramıyorlar. Bu görüntüden acı çekmeyen insan değildir. Bütün gece o aileyi düşündüm. Adamın acısını bile çekmeden cezaevine gitmesi, içime dokunuyor.”
“Bu savaş hepimizi o kadar kirletti ki...” diyor Sakık ”Neyse ki biz evlatlarımızın cenazesini aldık, son kez sarılabildik. Yoksa Roboski’de, Afyon’da o imkanı bile bulamayan aileler var.”
Kapatırken, ”Bütün bunları sadece oğlumu kaybettiğim için söylemiyorum. Hayat bana bunu emrediyor. Özlediğimiz barış, ancak acıları ortaklaştırabilirsek gelecek” diyor.
Daha ne söylenebilir nasırlaşmış vicdanlarımıza?