‘Arap’tan Demokrat Olmaz’ Irkçılığı

Arap dünyasında birkaç bin kişinin dandik bir filmi ciddiye alıp taşkınlık yapması, Arap Baharı’nı ve Araplar’ın özgür yaşama özlemini karalamak isteyenlere fırsat oldu. “Bunlar demokrasiyi beceremez” sözü, orientalizm ve ırkçılık içeriyor. Peki, sizce kimler demokrasiye layık?

Provokasyon amaçlı, en ufak bir ciddiyeti bile olmayan zavallı bir filmin İslam dünyasında yarattığı devasa tepki, tatsız. Ve düşündürücü.
Libya’dan Pakistan’a, muhtemelen o dandik filmin 14 dakikalık fragmanını bile seyretmemiş insanlar, sokaklarda yakıp yıkıyor. Sanki amaçları dünyada Müslümanlarla ilgili bütün önyargıları  körüklemek. Allah aşkına, neden bir zibidi bu kadar ciddiye alınıyor? Neden sade bir protesto yerine yakıp yıkıyorlar? Neden bu bitmen bilmeyen kompleks ?  
Maalesef 10’un üzerinde ölümle sonuçlanan protestolar, Arap Baharı’nın “romantizmine” de gölge düşürdü . Gösteriler, İslam dünyasında Amerikan karşıtlığının hâlâ kanlı-canlı  olduğunu herkese hatırlattı. Libya’daki ABD elçisinin ölümü, Amerikan kamuoyu için soğuk bir duş oldu. “Sahi, acaba Arap dünyasına demokrasi geleceğini düşünmek bir saflık mıydı?” diye soranlar var.  
Şimdi bir dakika durun.
“Arap Baharı kışa döndü” tarzı çıkarımlar, özünde orientalist, ırkçı varsayımlara dayanıyor.
Gerçek şu ki, Arap coğrafyasında demokratik kültürünün bugünden yarına bir anda yerleşeceğini kimse beklemiyordu. Hayatlarında hiç ama hiç demokrasi, gösteri özgürlüğünü tatmamış kitleler, ilk kez serbest ifade alanı buluyor. Ve bu toplumlar eğitimsiz, cahil  bırakılmış. Ajitasyona açık olmalarına çok şaşırmamak lazım.
Buna rağmen “Oralarda demokrasi işlemez” deyip geçmeyin. Zaman verin.  Unutmayın, filme yönelik protestolarda, onbinler yoktu. Bengazi’de, Sudan’da yapılan taşkın gösterilerdeki kalabalıklarda birkaç yüz; Kahire’de ise bir kaç bin vardı. Çoğunluk filmin çirkin bir propaganda olduğunu gördü, omuz silkti, işine devam etti.
Bu ortamda, birkaç bin kişi taşkınlık yaptı diye, Meclis Başkanı Cemil Çiçek  dahil bir çok yorumcunun dediği gibi “Arap Baharı sonbahara döndü” nakaratını tekrarlamak, namuslu, çalışkan, eğitimli ve bu gezegende hak ettikleri itibarı bulmaya çalışan orta sınıf milyonlarca Arap’a haksızlık değil mi?
Merak ediyorum: Sizce Araplar neden bizden daha az gelişmiş varlıklar? Bizim sahip olduğumuz haklara sahip olurlarsa ne olur? “Araplar demokrasiyi beceremez” derken, sizce Türkler becerebilir mi? Ya Kürtler? Peki ya o çok rafine kültürleri, Wagner operaları, dünya çağında filozoflarına rağmen Hitler’i çıkaran, 6 milyon Yahudi’yi toplama kampına öldüren Almanlar?
Diyeceğim şu: Irkçı, toptancı açıklamalara tamah etmeden, Arap dünyasındaki değişim ve değişim arzusunu kabul edin. Hep “Bak daha kötü oldu” deme arzunuza gem vurun ve Araplar’a bir şans verin.
Arap Baharı’na “Arap devrimleri” diyor. Devrimler uzun tarihi süreçlerdir. Biz daha başındayız. 20-30 yıl sonra bu toplumların nerede olacağını bilmiyoruz. Ama şunu biliyoruz: Bu değişim hareketinin altında yatan, insanların yönetimde daha fazla söz sahibi olma, daha müreffeh ve insanca yaşama özlemi.
Bu özlemi küçümsemeye hakkınız var mı? 

HALEP’TEN GELEN TELEFON
Ben tam Arap dünyasındaki isyanlarla ilgili yukarıdaki yorumu yazarken, telefonum çaldı. Arayan, üniversite öğrencisiyken geçen yıl muhalefet safına katılmış, halen Halep’de Suriye rejimiyle savaşmakta olan isyancılardan Abu Sacit’ti. Abu Sacit’e e-mail üzerinden Halep’teki durumu ve muhaliflerin kamu hizmetlerini sağlama yönündeki çabalarını sormuştum; telefonla yanıtlamak istiyordu. Laf döndü dolaştı, ‘Müslümanlar’ın Masumiyeti’ filmine yönelik tepkilere geldi. Ben didaktik bir edayla, Libya’da ABD elçisinin öldürülmesinin çok korkunç olduğunu, işin çığırından çıktığını söyledim.  
Karşımda son bir yıldır savaşan ve aktif olarak her gün masum insanların, silah arkadaşlarının ölümüne şahit olan genç bir İslamcı. Telefonun diğer ucunda filme yönelik hiddet ve nefret bekliyordum. Oysa Abu Sacit “Tamamen haklısın” diye söze başladı “Müslümanlar olarak Hazreti Muhammed’e çirkin yakıştırmaları kabul edemeyiz. Ama bu filmi de o kadar önemsememek lazım. Adam delinin biri. Bengazi’de olanları duyduk. Çok kötü, çok yanlış. Maalesef bunlar cahil insanlar. Herkes sen, ben gibi eğitimli değil.”
Ne diyeyim. Belki Suriye’de silaha sarılan insanların hepsinin el-Kaide, hepsinin kafayı sıyırmış radikaller olmadığını, insanların rejimden gelen saldırılar ve artan ölümler nedeniyle biraz da çaresizlikten bu mücadeleye girdiğini anlarsınız diye aktarıyorum.

BARIŞ TERKOĞLU:
DIŞARIDA HAYAT ÇOK HIZLI AKIYOR
Kepçeyle alıyorlar, tane tane bırakıyorlar.
Yine de bu hafta gazetecilerden üst üste güzel haberler geldi. Önce KCK davasından tutuklu Vatan gazetesi muhabiri Çağdaş Ulus , ardından da ODATV’den yargılanan Barış Terkoğlu  ve Barış Pehlivan , serbest kaldı.  
ODATV editörü Barış Terkoğlu’nu, 19 ay (!) önce tutuklanmadan hemen önceki el sallayan o fotoğrafından hatırlayacaksınız. Tutuklanana kadar Barışlar’ı tanımıyordum. Ancak bu davanın doğrudan ifade özgürlüğüyle  ilgili oluşu, iddiaların sakilliği, iddianamenin zavallılığı beni davayı izlemeye itti. İleride aynada yüzüme bakarken “O karanlık dönemde ben doğru yerdeydim” diyebilmek istedim.
Barış Terkoğlu, mahkeme safahatında da o resimdeki gibi güler yüzlüydü. Mahkemede çok güçlü iki savunma yaptı. Suçlandığı şeyler, ODATV’deki haberler ve (çoğunluğu büyük gazetelerde yazan başka yazarlara ait) köşe yazılarıydı. (Mesela Tahrir Meydanı’nın haberleştirilmesi ‘darbeye psikolojik zemin’ olarak yorumlanmıştı.) Savunmasında bunları reddetmedi, tam tersine “Ne var bu haberlerde, yorumlarda?” tezini işledi.
Dün Barış’ı aradım. Mutluydu, arkadan insan sesleri geliyordu. “Dışarıda olmak insanı hem mutlu hem mutsuz yapıyor. Özgürlük güzel ama insanları geride bırakmanın hüznü de var”” diye söze girdi. “Çıkarken Tuncay Özkan’la  vedalaştık. İkimizin de gözleri doldu. Ben giderken o küçük parmaklıklı pencereden bakıyordu. Her koğuşun önünden geçerken aynı pencerelerden bakan gözler vardı. O anı unutmayacağım.”
Barış denizi, gökyüzünü, hapishanede sadece 1-2 metre görüş alanı varken ufka bakmayı özlemiş. “Ama her şeyden çok insanları özledim. İnsansızlık en büyük işkence .”
Eşi Özge ve dostlarıyla birlikteydi. İki gündür sabah erkenden ‘sayım var’ hissiyle kalkıyormuş. “Dışarıda hayat çok hızlı geldi. Etraftaki hareketliliği şaşkınlıkla izliyorum. Hapishane sessiz ve durgundu. Bir de cep telefonunu garipsiyorum. Haftada 10 dakika telefon iznimiz vardı, bitmesin diye yutarak alelacele konuşurduk. Hâlâ alışamadım rahat konuşmaya.”
En merak ettiğim, kendisini savunmaktan çekinen, hatta saldıran meslektaşlara kırgın  olup olmadığı... “İçerde hukuku, tecavüze uğrayan birinin cinselliği öğrenmesi gibi öğrendik.  İddianamede hiçbir şey yoktu. Ama buna rağmen bize saldıran bir kalabalık vardı. Ve tabii korku ya da kaygı yüzünden bizi savunmaktan çekinenler oldu. Elbette ki kırgınım . Ama bu durumda insanın yalnız kalmasını doğal karşılamak lazım herhalde.”
Öyle mi acaba Barış?
Doğal mı karşılamak lazım bu sessizliği?