18 Yaşında Milletvekili Olunur Mu?

Başlıktaki soru konusunda ikiye ayrılıp sonsuza kadar tartışabiliriz.
Hani tıpkı şu lise münazaralarında olduğu gibi, bir grup tecrübenin öneminden, Buluğ çağının buhranlarından, 18 yaşın deli doluluğundan bahseder; öbür grup da gençliğin dinamizminden, fikri cevvaliyetinden, statükoya karşı çıkma potansiyelinden ve benzeri...

Bu tartışmayı anonim bir 18 yaş gencinden söz ederek ilelebet sürdürebiliriz. Anonim bir genç hakkında konuşarak, her biri birbirinden farklı özellikler taşıyan milyonlarca birey adına toptancı bir karar vermiş oluruz: Hayır, milletvekilliği yapabilir ya da yapamaz diye...

Oysa bunun çok daha sağlıklı bir yolu var.

Neden bu kararı soyut bir genç üzerinden vermek yerine, somut bir gencin durumunun somut değerlendirilmesi üzerinden vermiyoruz?

Karşısına çıkan bir adayın milletvekilliği yapma olgunluğuna gelip gelmediğine seçmenler karar veremez mi? Anayasada hiçbir yaş sınırlaması olmasa seçmenler karşılarına aday olarak çıkan 15 yaşında bir çocuğa "Git yavrum 10-15 sene sonra gel" demeyi akıl etmez mi ya da 18 yaşında cin gibi bir adayın 75 yaşında, beyin hücrelerinin yarısını kaybetmiş bir adaydan daha uygun olduğuna karar veremez mi? Neden birileri ortaya koyduğu yaş sınırlaması ile halkın seçme hakkını sınırlıyor?

Sadece yaş mı?

Aslında tartışma yaşla da sınırlı değil. Bundan 1,5 yıl önce yazdığım bir yazıda (Milletvekili seçilme şartları olmasa olmaz mı? 22 Nisan 2011) şu temel soruyu sormuştum: Milletvekili adaylarının, halkın önüne çıkıp oy istemeden önce, birtakım yasalar tarafından elenmesi doğru mudur? Milletvekili olma koşulu diye bir şey hiç olmasa, her isteyen adaylığını koysa, eleme aday gösteren partiler ve halkın oylarıyla yapılsa ne olur?
Yine o yazıda, bu soru ışığında yasadaki diğer milletvekili olma koşullarını tek tek ele alıp şöyle değerlendirmiştim:

En az ilkokul mezunu olmak...

Yani bu madde olmasa okuma yazma bilmeyenler milletvekili mi olacaklar? Bu koşulu koyanlar herhangi bir partinin önüne gelen evrakları okuyamayan birini adaylığa kabul edeceğini mi düşünüyor ya da halkı okuma yazma bilmeyen birini milletvekili yapacak kadar ahmak mı zannediyor?

Kısıtlı olmamak...

Bu maddeyi koyanlar, partilerin ya da seçmenlerin akli melekeleri düzgün işleyenleri işlemeyenlerden ayırt edemeyeceğini; eğer bu şart olmazsa Meclis'e zihin özürlü milletvekilleri doluşacağını sanıyor.

Sınırlamaların bundan sonraki bölümü, adayların sabıkası ile ilgili... Bir yıldan fazla hapis cezası almamış olmak... Yüz kızartıcı suç işlememiş olmak... Devlet sırrını açığa vurmamış olmak... İnancı kötüye kullanma suçu işlememiş olmak... Halkı sınıf, ırk, din, mezhep veya bölge farklılığı gözeterek kin ve düşmanlığa açıkça tahrik etme suçu işlememiş olmak... Terör suçu işlememiş olmak... Belli suçları siyasi ve ideolojik amaçlı olarak işlememiş olmak...

Yukarıda sayılan maddelerin birçoğunun, geçmişte nice aydının, politikacının başına bela olduğunu biliyoruz.

Bırakın seçmen değerlendirsin

Bir an için şöyle düşünün. Bu koşulların hiçbiri yok. Her aday, adli geçmişi dahil bütün geçmişiyle halkın karşısına çıkıyor. Ve seçmen, her adayın geçmişini somut olarak değerlendirip, geçmişte yapıp ettiklerinin milletvekilliğine engel olup olmadığına tek tek karar veriyor. Bazen yasaların "yüz kızartıcı" olarak nitelediği bir suçun yüz kızartıcı olmadığını düşünebiliyor; bazen "ideolojik amaçlı" denen bir suçu işlemiş bir adayın suçlu değil öncü bir mücadeleci olduğuna hükmedip özellikle seçmek isteyebiliyor. Devlet sırrını ifşa eden bir adayın yaptığının çok hayırlı bir iş olduğunu, onun sayesinde derin devletin deşifre olduğuna inanıp baş tacı edebiliyor. Ama bazen de sıralanan yasa maddeleri içinde yer almasa da adayın işlediği bazı suçları milletvekilli için engel olarak görüyor.

İşte ben, vekilini seçmek üzere sandık başına giden vatandaşın bütün bu değerlendirmeleri kendisinin yapmasının önüne dikildiği için "milletvekili seçilme koşulları" denen şeye toptan karşıyım.

Anayasa yapıcının seçenle seçilenin arasına girmesinin, "hakimiyetin kayıtsız şartsız sahipleri"nin seçme iradesine ipotek koymasının, onlar adına ön elemeler yaparak seçme haklarını kısıtlamasının özgürlükçü bir anayasa anlayışına aykırı olduğunu düşünüyorum.