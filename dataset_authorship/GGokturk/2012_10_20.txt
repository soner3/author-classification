Köy Mahalle Olursa...

Yeni 13 büyükşehir yaratılmasına ilişkin yasa tasarısı hakkında yapılan birbirinden çok farklı değerlendirmeler, bu konunun daha çok tartışma kaldıracağını; dolayısıyla öyle apar topar çıkarılacak bir yasa olmadığını ortaya koyuyor.
Taslağa birbirine tamamen zıt yönde iki temel eleştiri yöneltiliyor.
Birincisi, esas olarak CHP'nin seslendirdiği, tasarının yerel yönetimleri güçlendirmek bir yana idari yapıyı daha merkezileştirdiği, köy ve belde yönetimlerini kaldırarak yerinden yönetimi ve demokrasiyi zayıflattığı eleştirisi...
Bir kere, köylerin mahalle haline gelmesinin; köy muhtarının yerini mahalle muhtarının, köy ihtiyar heyetinin yerini de mahalle meclisinin almasının ne gibi bir "demokrasi eksikliği" yarattığını anlamış değilim.
Eğer mahalle olursa köylüler bundan böyle şimdiye kadar yapmadıkları su parası, ruhsat parası gibi ödemelerle karşı karşıya kalacaklarmış. Doğrusu bir insanın tükettiği suyun parasını ödemesi kadar normal bir sonucun nasıl olup da eleştiri konusu yapılabildiğine de şaşıyorum. Yanlış olan şimdiye kadar ödememeleridir, bundan sonra ödeyecek olmaları değil ki...

İkincisi, belde belediyelerinin durumu...
Şimdiye kadar bırakın beldeye hizmet vermeyi, kendi maaşlarını bile ödeyemeyecek kadar güçsüz yapılanmalar olan belde belediyelerinin kaldırılmasından mağdur olacak olan tek kesimin belde belediyelerinin yönetici ve çalışanları olduğunu sanıyorum. Öyle ya, her belde belediyesi o beldede bir "yönetici elit", ayrıca bir grup çalışan demek... Ehh, onlar da bu statüyü kaybetmek istemiyor. Önümüzdeki dönemde bu tasarıya en büyük tepkinin bu kesimden geleceğini göreceğiz. Ama bu tepki irrasyonel ve kaynak israfına yol açan bir yapıyı sürdürmek için gerekçe olmamalı.

Tasarının hedefi

Benim görebildiğim kadarıyla tasarı yerel yönetimleri iki yoldan güçlendirmeye çalışıyor: Bir yandan yerel yönetimlerin merkezi idareyle bağını zayıflatarak daha özerk hale getirirken (valiliğin yetkilerinin azaltılması, il genel meclisinin kaldırılıp belediye meclisinin tek meclis haline getirilmesi, belediyenin mali gücünün artırılması) bir yandan da büyükşehir belediyesini kendi sınırları içinde merkezileştirerek daha güçlü bir idari birim haline getiriyor.
Ben bunu prensip olarak doğru buluyorum. Ne var ki, yerel yönetimleri asıl güçlü kılacak olan unsur, bu idari yapının içinin nasıl doldurulacağıdır; bir başka deyişle "tek" kılınan o meclisin hangi görev ve yetkilere sahip olacağı, merkezin hangi yetkilerini yerel yönetime devredeceğidir.
Yerel yönetimleri güçlü ve etkili kılacak asıl değişikliğin bu konuda yapılması gerekiyor ve söz konusu tasarı bu konunun ileride çıkarılacak yasalarla belirleneceğini ifade ediyor.
Dolayısıyla, biz şu anda en hayati sorulara cevap veremiyoruz:

Örneğin, il genel meclisinin kaldırılmasıyla yerel parlamento görünümü kazanacak olan belediye meclisinin eğitim konusundaki yetkileri ne kadar olacak? Okulları kim idare edecek? Sağlık hizmetlerini kim yürütecek? Bölgedeki devlet hastaneleri belediyeye bağlanacak mı? Baraj, liman, havaalanı gibi mega projeler dışındaki yatırım kararlarını kim verecek? Belediyeler ihtiyaç duydukları durumlarda vergi koyabilecek mi? Belediye meclisi bölgeyi ilgilendiren konularda referandum yapabilecek mi? Şehirde bulunan vakıflar, vakıf malları ve Hazine arazileri belediyelere devredilecek mi?

Şu anda önümüzde duran tasarının uzun zamandır ihtiyaç duyduğumuz yerel yönetim reformu ihtiyacını karşılayıp karşılamadığını anlayabilmemiz bu ve benzeri sorulara verilecek cevaplara bağlı. Tasarı, idari yapının iskeletini kuruyor ama henüz ete kemiğe bürünmediği için biz karşımızda nasıl bir "yaratık" olduğunu kestiremiyoruz.

Evet, iskelet olmadan yapı ayakta duramaz. Ama sadece iskelete bakıp da o yapının iyi mi, kötü mü; güzel mi, çirkin mi olduğuna karar verilemez.

Tasarıya yönelik ikinci temel eleştiriyi; "üniter devlet elden gider, federatif yapı kurulur" eleştirisini de bir başka yazıda ele alacağım.