'Başbakan'ın Mizacı...'

MANZARAYA bakın...
Kürt ulusalcıları ve demokratik açılımın devam ettiğini görmek istemeyen liberallere göre Tayyip Erdoğan, fazla devletçi oldu, hatta tam "cumhuriyetin adamı" oldu.
Türk ulusalcılarına, CHP, İşçi Partisi ve beyaz Türklere göre Tayyip Erdoğan cumhuriyeti yıktı, yerine başka bir şey koymaya çalışıyor.
Gelin görün ki, Erdoğan'a Kürtlerin hakları üzerinden yüklenen ve "Fazla Türkiye Cumhuriyeti devletçisi oldu" suçlamasını yapanlar ile "Cumhuriyeti yıktı" deyip alternatif kutlama yapanlar kendi aralarında gayet iyi anlaşıyor, yer yer, zaman zaman birbirlerini destekliyorlar.
Daha da tuhafı, fırsatı bulunsa Kürt siyasi hareketinin boğazına yapışacak bazı muhafazakâr köşe yazarları ve kanaat önderleri de AK Parti'yi "devletçi" olmakla eleştirenlerle iyi anlaşıyorlar.
Çok tuhaf değil mi bütün bunlar?
Kendi aralarında gayet iyi anlaşan bu grupların son günlerde dolaşıma soktukları ve belli ki 2014'e kadar da gündemde tutacakları bir antipropaganda söylemi var: "Ülke Başbakan'ın bu sert mizacını daha fazla kaldıramaz." Arada bir durup "Oysa Abdullah Gül öyle mi? O gerçekten yumuşak ve iyi biri" demeyi de ihmal etmiyorlar.
Sayın Cumhurbaşkanı'nın "iyi biri" olduğuna şüphem yok ama ismini beş gün içinde elli kez Erdoğan antipropagandası içinde görmek bana bile ilginç geliyor. Varın Başbakan'ın haletiruhiyesini siz düşünün. Eminim, bundan haberdar olsa Gül'ün kendisi de durumdan rahatsız olur.
"Başbakan'ın mizacı sert, kendi bildiğini okuyor ve genelde de hep meydan okuyor" diyenlere, "Kürt meselesini, BDP'ye ya da PKK'ya tavizsizliğini mi kastediyorsunuz?" diye soruyorum, terörle mücadele konusunda "az bile yapıldığı" söylendiğinde daha da şaşırıyorum.
"Başbakan'ın mizacı sürpriz yumurtadan çıkmadı" diyorum. Dün askere meydan okuyan, bürokrasideki ve ekonomideki asalaklara meydan okuyan, sivil siyaset aleyhine kurulan oyunlara meydan okuyan da aynı mizaçtı.
"Bunlar dünde kaldı, başarıldı ve bitti. Artık bu mizaç ülkeyi geriyor" cevabını alıyorum.
Mevzu sahiden gerilim mi acaba?
Zira bu ülke, şimdi hemen herkesin başarı olarak addettiği şu meşhur "askeri vesayetin geriletilmesi, üst orta sınıfın yaşam tarzının dile dolanması, "azgın azınlık" laflarının ortalığı sarıp sarmaladığı dönemdeki kadar gerilmedi. Kurmay albayların, generallerin Silivri'ye gönderilmesi askeri vesayetin geriletilmesi parantezine alınarak başarı hanesine kaydedilecek, PKK ve KCK ile mücadelede daha aktif olunması gerektiği iddia edilecek, ama öte yandan "Başbakan ülkeyi geriyor" denilecek. Çelişkili bir pozisyon bu.
Başbakan sert de sanki anamuhalefet lideri Kılıçdaroğlu'nun üslubu çok mu yumuşak? Daha 30 Ekim günü "Tayyip Esad Erdoğan" diye sesleniyordu ona. Bu söz ultra sert değil mi? 10 yıl önce IMF'ye 23.5 milyar dolar borcumuz varmış, AKP onu 1.3 milyar dolara indirmiş, hatta şu an IMF'ye 5 milyar dolar borç verecek duruma gelmişiz, umurunda değil. Türkiye'nin kredi notunun artırıldığı gün kalkıp "çöken ekonomimiz" temalı bir basın toplantısı yapması çok mu "barışçıl" ve "tutarlı" bir tutum? Evet sert bir mizacı var Başbakan'ın, bu talihsizliği aldı ve "bahtsız bedevi" diye karşıladı. Peki ya ondan sonra olanlar? Kılıçdaroğlu'nun cevabı "Deve sensin, dikkat et çölde kutup ayısına rastlama" oldu. Meşhur "horoz"un tavuklar ve yumurtalar hakkındaki düşüncelerini Erdoğan'a uyarlamaktan geri durmadı. Haber kanallarına yaş sınırı işareti koyma zorunluluğu getirilmesine ramak kaldı sayesinde. Ama Kemal Bey yumuşak ve beyefendidir değil mi?
Ağzını her açtığında AK Parti'yi BOP'tan PKK ile işbirliğine varana kadar pek çok şeyle itham eden Sayın Devlet Bahçeli'nin mizacının yumuşak olduğundan bahsedebilir miyiz peki?
Ya adam öldüren, bu yetmeyince ölüme yatan PKK'nın aklayıcısı durumundaki BDP'nin başındaki Selahattin Demirtaş'ın -ki daha yakınlarda Başbakan Erdoğan için "Kadınlara ayaklarını yıkatmak isteyen feodal bilinçaltına sahiptir" yolunda hakaretamiz ifadeler kullanmıştı- mizacına ılımlıdır, uyumludur demek mümkün mü?
Her nasılsa hâlâ sadece Başbakan'ın mizacı sert oluyor. Neden acaba?