'Suriye, Rusya İle İlişkimizi Etkilemez'

Enerji Bakanı Taner Yıldız, dış politika ile enerjinin ayrı raflarda durması gerektiğini söyleyerek
Suriye'nin Rusya ve Çin ile ilişkilerin bozulmasına yol açmayacağını belirtti. Yıldız, "Ancak Mavi Marmara gibi istisnalar olabilir" diye konuştu

Başbakan Tayyip Erdoğan'ın Bosna-Hersek gezisi dönüşünde Enerji Bakanı Taner Yıldız ile sohbet etme fırsatı bulduk.
■ Enerji mi siyaseti, siyaset mi enerjiyi belirler?
Ülkeler politikalarını oluştururken ekonomik bağından ayrı oluşturmuyor. Bizim önceliklerimiz ekonomik bağlardan yoksun oluşmadı. Ancak bir Mavi Marmara ile ilişkimizi de ekonomik veri ile takas etmedik. İsrail'den bize gelin işbirliği yapalım mesajı da geldi, ama hiçbir şehidimizin kanı, petrol ve doğalgazla ölçülemez. Özel şirketler 'Bir boru hattı oluşsa, Türkiye'den geçse, ne dersiniz' dediler. Türkiye'den geçmesi çok makul bir şey. Ama bizim öyle değerlerimiz var ki, göz ardı etmememiz lazım.
■ Dış politikamızla enerji politikalarımız uyumlu mu? Enerji tedarik ettiğimiz ülkelerle görüş ayrılığı yaşıyoruz.
Elbette uluslararası ilişkilerden ayrılamayacak bir alan enerji alanı. Ama dış politika konularını, mesela Suriye meselesindeki anlaşmazlıkları ayrı rafa koymak lazım. Rusya, iran gibi Suriye konusunda siyaseten aynı düzlemde görünmediğimiz ülkeler var, ama bu ülkeler ile kurduğumuz enerji politikalarını siyasetin neden olduğu zihni karmaşalar içine sokmuyoruz.
■ Varsayalım Türkiye'nin Suriye'ye askeri müdahalesi söz konusu oldu, Rusya ile enerji krizi yaşanmaz mı?
Suriye herhangi bir ihlal yapmadığı sürece böyle bir şey olmayacak. Rusya ile geliştirdiğimiz stratejik ilişkiler kapsamında böyle bir renk yok. Renkler arasında kırmızı renk yok. Suriye politikalarında Rusya ile ayrı politika izlememizin enerji politikalarına zararı olmaz. Suriye konusu Rusya ile kırmızı çizgi oluşturmaz.
■ İran için?
İran için de söylenebilir bu. Köklü devlet geleneği nedeniyle İran'la da enerji ilişkilerimizin bozulacağı noktaya gelinmez. Enerji sektörüyle ilgili konular çok reel bir ortamda gidiyor. Gaz alıyoruz ve karşılığında para veriyoruz. Bu gaz hibe değil. Bu karşılıklı çıkar ve karşılıklı kazanç durumu var.
Biz İran'dan tek doğalgaz satın alan ülkeyiz. ABD'nin yaptırımlarının doğalgazı kapsamaması da bundan. O yaptırımdan Türkiye de etkileneceği için. O nedenle ABD'nin yaptırıma doğalgazı dahil etmemesi bir nezakettir.

 

'Azeri gazının fiyatı 2 kat artmadı, bizim için hâlâ daha kârlı'

■ Ermenistan'la protokollerden sonra Azerilerin fiyatlarını iki kat artırdığı doğru mu?
Fiyatlar iki kat artmadı. Azerbaycan'dan aldığımız gaz hâlâ daha kârlı. Ermenistan ile ilişkiler ise her konuda güvensiz gidiyor. Metsamor santralı hâlâ güvensiz. 40 yaşını aşan santrallar her zaman tehlikeli. Azerbaycan da, 'Benim Ermenistan'la Karabağ'la ilgili hassas noktalarım var. Damarıma da nasırıma da basmayın' diyorsa ona imtina göstermek lazım diye düşünüyorum.


'TÜPRAŞ'IN DURUMU HUKUKİ DEĞİL, SİYASİ'

Yıldız, TÜPRAŞ ile ilgili şunları söyledi: "TÜPRAŞ'tan İran'dan aldığı gazı azaltması yönünde talep var. Hukuken ABD'de alınan kararın Türkiye için bir bağlayıcılığı yoktur. BM kararının Türkiye için bağlayıcılığı vardır. TÜPRAŞ bizim için herhangi bir özel sektör şirketi değildir. Hukuki değil siyasi bir konudur bu."