AK Parti'nin Kongresi Ve 'Sanat Eleştirmenleri'

AK Parti'nin 4. Büyük Olağan Kongresi her büyük prodüksiyonlu olay gibi, fazlasıyla "ses getirdi". Erdoğan sadece konuşma hazırlamamış, bir "yayın", bir "program", hatta bir film hazırlamıştı. Şiirlerin ve müziğin sadece içeriği değil, zamanlaması da iyi hesaplanmıştı. Yapımcı; duyguların yükseldiği anlarda kameraların insanların yüzlerinden ve hallerinden detay alacağını gayet iyi biliyordu. Senaryo sağlamdı, kurgu iyiydi. Tarih, aşk, din, mücadele, zafer ve yaşam tarzı; her şey olması gerektiği kadar ve olması gerektiği yerde kadraja girdi. Soundtrack bile unutulmamıştı. "Uzun ince bir yoldayım, gidiyorum gündüz gece." AK Parti'nin macerasını ve perspektifini ortaya koyan başarılı bir "yol filmi" için bundan iyi soundtrack bulunamazdı.
30 Eylül günü Erdoğan sadece Başbakan değil, kongrenin Oliver Stone'u, James Cameron'u, Jerry Bruckheimer'ıydı. Dolayısıyla ve doğal olarak "sanat eleştirmenlerinin hepsi "Bekleneni veremedi" diye yazdılar. Kongrenin/filmin asıl alt metninin, delegelere dağıtılan 63 maddelik yol haritası olduğunu görmek istemediler. Yönetmeni sevmeyen eleştirmenin tipik taktiği.
Ne vardı orada? Yargıda Kürtçe savunma, kamu hizmetlerine anadilde erişim ve Kürtçe'nin kamu hizmetine girmesi, askeri okullardaki müfredatın değişmesi, parti kapatmanın imkânsız hale getirilmesi, YÖK'ün koordinasyon kuruluna dönüştürülmesi gibi gayet önemli temalar. Bunlara yeni değil demek mümkün müydü?
Elbette "Bütün bu maddeler neden Erdoğan'ın konuşması içinde yer almadı?" sorusu mümkün bir soru. Ancak kaçırılmaması gereken bir mesele var: Bu konuşma, Başbakan'ın Başbakan sıfatıyla yaptığı son konuşma. Bir dönemin sonuna işaret edecek kadar veda, yeni bir dönemin başına işaret edecek kadar da umut içermesi gerekiyordu, öyle de oldu.

AB'YE GİRMEK MASAL DEĞİL DE 'GÜÇLÜ MİLLET' Mİ MASAL?
Erdoğan'ın 2023 vizyonuna 2071 'i de eklemesi kimilerinde "masal" efekti uyandırdı. Onlar "rüya"yı tercih ederlerdi. Misal "Türkiye AB'ye giriyormuş... " rüyasını. Oysa Başbakan siyasetin kalpleri kazanan, kalpleri ele geçiren referansları karşılayan bir akılla yapılmasının gayet "rasyonel" bir tutum olduğunu bilecek durumda. (Ekonomiyle ilgili tutumu bu değil mesela.)
AK Parti'ye geleceğe doğru bir istikamet vermeye çalışan Erdoğan, onu milletin ve bölgenin tarihsel yürüyüşüne uygun bir anlatının içine yerleştiriyor. Çünkü birbirine sadece vizyonla değil duygusal motivasyonla da bağlı olan partilileri sadece yakın tarihte yaşanan "baskı ve dayatma hatıraları" ile mobilize edemeyeceğini biliyor. "Darbe tehdidi" tarih olduysa ve AB üyeliği rüyadan ibaretse, AK Parti misyonunun geleceğe taşınması onu daha büyük bir anlatının içinde/etrafında örüntülemekten geçiyor.
Erdoğan'ın onlarca kere "demokrasi", "temel hak ve hürriyetler" demesi ve fakat gayet açık sözlülükle, bunun Batı mahreçli toplum mühendislerinin reçetesindeki demokrasi değil, bizim "kendi tecrübemiz" olduğu yönündeki sözleri de sanat eleştirmenlerinin hoşuna gitmedi. Kongrenin "Sıfır sorun dediler, sorunsuz komşu bırakmadılar" eleştirisine verilmiş güçlü bir cevap mahiyeti taşıması sinirlerini bozmuş olduğu için herhalde... Mursi'den Atambayev'e, Gannuşi'den Barzani'ye, Halid Meşal'den Haris Sladziç'e kadar pek çok kimse, AK Parti'yi bu önemli gününde desteklemek üzere Ankara'daydı.
Sonuç: Başbakan'ın "Ankaralılaştı" ithamından ne kadar uzak olduğunu kanıtlayan yakası iliklenmemiş "sivil" gömleğini, "mahalleden biri" tonunu, "one minute" çizgisindeki kararlılığını, yaşam tarzlarına müdahale etmeme, insanların tercihlerine saygı duyma konusunda kendisine rağmen yine kendisine verdiği sözü sevdim. Gönlünü kırdığı kimselerden helallik istemesini, ihmal ettiği kişilerden en başta eşinden ve çocuklarından özür dilemesini sevdim. Cumhurbaşkanı olma hedefine çektiği "Allah ne takdir ederse o olur" sınırını sevdim.
Sevmediğim şey, bazı gazetelerin akreditasyon uygulamasına takılmasıydı. Erdoğan'ın bu gazeteciler için "Bize hakaret edenleri bizim için çok önemli olan bu güne çağırmak zorunda değiliz" demesiydi. "Bize oy vermeyenlerin, bize mesafeli duranların da partisiyiz" iddiasına gölge düşüren bir detay oldu bu. Gerek yoktu.