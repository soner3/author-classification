Babil Kulesi’nin Yıkık Duvarı

YIL 1995'ti ve Massachusetts Teknoloji Enstitüsü duayeni Sherry Turkle, internet devriminin yarattığı iletişim biçimlerini büyük bir heyecanla savunuyordu. Ona göre insanların çevrim içi "online" ilişkileri ve hatta sahte kimlikleri, "ötekine" ilişkin yaratıcı bir anlayış geliştirecek, özgürleşmiş duyarlılıklar oluşturacaktı. Turkle'ın fikri 16 yıl sonra tamamen değişti. 2011'de tamamen tersini iddia ediyordu. Çevrim içi ilişkiler sığ ve bayağı idi, bağımlılık yaratıyor, olası zengin ve tatmin edici ilişkileri engelleyebiliyordu.
Sahi... İnternet hayatımızı değiştirecekti. İnsanlar savaşan kitleler olmaktan çıkacak, "çevrim içi" bir barışın konuşan, tartışan ve bir arada olmayı başaran iletkenleri haline gelecekti.
Sahi... İnternet otoriter rejimleri de zayıflatacaktı. Kimse, "Ama zaten öyle de oldu" demesin. Arap Baharı'nda Twitter'ın rolü, Facebook ile direnen halklar masalını okumasın. Suudi Arabistan ve Birleşik Arap Emirlikleri'ndeki internet kullanımı yaygınlığı, Mısır, Tunus, Libya, Suriye ve Yemen'deki oranlardan çok daha yüksek; ama onlar diktatörlerine karşı gelmediler. Demek ki Mısır, Tunus, Libya ve Suriye'deki asıl neden sosyolojik ve siyasi faktörlerdi.
Twitter'da en son ne zaman insani bir tablo oluştuğunu hatırlamakta zorlanıyorum. Yok, hatırlıyorum: Van depreminde mağdur olanlara yardım toplayan kişilerin işi bu sayede epey kolaylaşmıştı. Onun dışında gördüğüm manzara, yüksek doz steroid almış bir grup öfkeli insanın arabalarını, diğer arabaları çizmek için kullandıkları bir asfalttan ibaret. Bıçak ile zehir arası bir konumda karar kılmış olan sözcük birikimi, en son Sırrı Sakık'ın oğlunun intiharı üzerine boca edilmişti. İşin kötüsü bu, aracı kullanan insanlardan çok, aracın doğasıdır. Gösteri toplumunun "Görünen iyidir; iyi olan görünür" ilkesinin 140 karaktere tercümesi, herkesin karşı tarafın zihninde bir "görüntü" oluşturma yarışına girdiği bir kâbustur.
Facebook ise albümleriyle, zaman tünelleriyle, daha uzun entry'lere imkân tanıyan potansiyeliyle "insanlık hali"ni, "ev hali"ne ve "ruh hali"ne yaklaştırabilme potansiyeline sahip. Gelin görün ki aynı zamanda insanların birbirlerini en çok kandırdıkları yer, insanların kendileriyle ilgili en çok yalan söyledikleri yer. (İstatistikler ve araştırmalar öyle diyor.) Oysa bu kadar yalana ihtiyaç duysaydık, akraba ilişkileriyle iktifa etmeyi seçerdik, online olmayı değil.
Velhasılı, uzun bir süredir, internetin ve internet üzerinden hayatımıza giren sosyal medyanın, web sitelerine düşülen okur ya da kullanıcı yorumlarının ve tartışma forumlarının anlaşmayı değil ayrışmayı getirdiğini düşünüyorum. Tam da bugünlerde rastladığım Goldsmith College'de iletişim profesörü olan James Curran'ın "İnternet neden çok az değişim yarattı?" başlıklı makalesi tüm düşünce ve duygularıma tercüman oldu.
Curran diyor ki özetle, internet vaat ettiği "bilgili, etkileşim kuran, hoşgörülü dünya vatandaşları topluluğunu" yaratmayı başaramamıştır. Birleşen dünyalar ideali yalan olmuştur. Bunun nedeni hâlâ muazzam bir potansiyel olan icadın kendisi değildir; icat ile realite arasındaki uyumsuzluktur. Bir kere internet kullanıcılarının dünya nüfusuna oranı % 30'dur (2011 verileri). Dolayısıyla burada birleşen dünyalar varsa da, bunlar birbiriyle iletişime geçebilen zenginlerin dünyasıdır. Fakirler hâlâ bu sihirli çemberin parçası değillerdir.
Irkçı nefret gruplarının sağlık, spor ve ev işleriyle ilgili sitelere sızarak mesajlarının hedef kitlesini genişletmeleri; kadınlara, genç ve çocuklara kolayca ulaşabilmeleri internet sayesinde inanılmaz derecede kolaylaşmıştır. Nefret söylemi üzerinden yürüyen "biz" ve "onlar, ötekiler" ayrımları daha da belirginleşmiştir.
İnternet, dünyanın dil tarafından bölünmüş olduğu, dünya nüfusunun sadece % 15'inin İngilizce anlayabiliyor olduğu gerçeğini aşamamıştır.
Sonuç "internetin politik katılımı değil politik dışlamayı desteklediğinin" anlaşılmasıdır. James Curran, gerçek dünyadan; yani çok sayıda dilden, yeni nefret içeren web sitelerinden, ulusalcı söylemlerden ve avantajlı kesimlerin aşırı temsilinden siber alana sirayet eden bu resmin yıkık bir Babil Kulesi'ne benzediğini söylemektedir.
Valla nokta.