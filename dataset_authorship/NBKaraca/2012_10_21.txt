Tunus Nasıl Başardı?

Bölgeyi değiştiren ne varsa, hepsinin başladığı yerdeyim. Diktatörünü tereyağından kıl çeker gibi indirip başka ülkelerin halklarına da yapabileceklerine dair bir iyimserlik aşılayan, tam da bu nedenle sürecin "Arap Baharı" diye anılmasına neden olan ülkede, Tunus'ta.
Devamı öyle gelmedi. Mısır'ın görece başarısı, sürmekte olan sorunlarla sınanırken, Libya direnişe leke düşüren sahnelere gark oldu. Suriye'deki direniş Esad rejiminin daha da sertleşmesine ve satranç tahtasına dönüşmüş olan ülkenin altını bölgeyi de yakacak şekilde ısıtmasına yol açtı. "Arap Baharı" ifadesi, Tunus'la başlayıp Tunus'la biten, kısa bir ütopyanın kod adı oldu.
SETA Vakfı tarafından 3 ayda bir Arapça olarak yayımlanan akademik dergi "Ru"ye Türkiye'nin ikinci yılı nedeniyle davet edilen bir grup köşe yazarı "Ortadoğu'da Yeni Toplumsal Sözleşme Arayışı: Tunus ve Türkiye" başlığını taşıyan konferans için Tunus'ta. Ortadoğu'daki yeni sözleşme arayışlarına bakmadan önce Tunus tecrübesinin hatırlanması gerekiyor. Nasıl oldu da, Ortadoğu'daki halk hareketleri sadece Tunus'ta diğer ülkelerle kıyaslanamayacak kadar çabuk başarıya ulaştı?
Uzmanlar Tunus farkını anlatırken ağırlıklı olarak Tunus'ta ayaklanan kesimin "eğitimli" ve "orta sınıf" olduğuna dikkat çekiyor. Tunus'un bölge ülkelerine nispeten yüksek bir hayat standardı, dolayısıyla hatırı sayılır bir orta sınıfı vardı. Kişi başına düşen milli geliri Fas ve Mısır'ın iki katıydı. Petrolü yoktu ama çalışarak belli bir hayat kalitesi edinmiş orta sınıfa yaslanan bir varsıllığı, okur yazar düzeyi söz konusuydu. Gelgelelim çeneni kapalı tutamıyor idiysen fişlenmen işten bile değildi ve yine çeneni kapalı tutamıyor, uslu uslu tüketmene bakamıyorsan fişlenmek başına gelebilecek en iyi şeydi.
Bin Ali yönetimi sırasında özellikle İslamcılık fişiyle/ithamıyla binlerce kişi tutuklandı ve gözaltında işkence gördü. Kimi sol gruplar ve seküler entelijansiya da bundan payını aldı. Yasemin satan bir genç kendini yakmadan çok daha önce hükümet çalışanları arasından eylem yaptıkları için ağır şekilde cezalandırılanlar oldu. Kâh bir ziraat mühendisi 16 yıl süreyle kamusal haklarından yoksun kaldı, kâh iş dünyasının seçkin işadamları Bin Ali'nin "kankalarının" çocuklarına torpil geçmemek gibi nedenlerden refüze edildi.
Hakeza kendisini yakarak bölgenin kaderini değiştiren yasemin satıcısı Buazizi de sıradan bir genç değil, kamu tacizine uğramış bir üniversite mezunu idi. Ülkedeki en önemli fişlenme nedenleri arasında internet müdavimi olmak da vardı. Zeynelabidin Bin Ali'nin gücü Buazizi'nin protestosuyla fitillenen az çok eğitimli ve özgürlük hakkında ona kıymet verecek kadar bilgi sahibi olan kitlenin birikmiş öfkesini denetlemeye yetmedi. Bin Ali, konvansiyonel medyayı elinin altında tutabiliyordu ama fişlediği kimselerin siber âlem üzerinden alternatif bir basın yaratarak örgütlenmelerini engelleyemedi. Muhalefetin ve mücadelenin gerekçelerini sınıf tanımayan yoksunluklar oluşturdu, ancak tepkiyi organize eden orta sınıf oldu.
Tabii Twitter ve Facebook gibi sosyal medya araçlarına çok fazla anlam yüklemeden önce İran'da 2009 yılı seçimlerinden sonra Ahmedinejad aleyhine ayaklananların durumunu da hatırlamak gerekir. İran'daki muhalifler de sosyal medya araçlarından faydalandılar ama seçim sonuçlarına yönelik itirazları başarıyla sonuçlanmadı. Çünkü İran'da ordu faktörü vardı. Tunus'taki muhalefetin başarıya ulaşmasının en önemli ikinci nedeni, ordunun halka yakın durması, en azından Bin Ali rejimini desteklemeye hevesli olmamasıydı.
Tunus, tıpkı Türkiye gibi çatışan dünya görüşlerinin ve hayat tarzlarının olduğu bir ülke. Konferansın açılış konuşmasını yapan Tunus Dışişleri Bakanı Refik Abdusselam, kutuplaşmaya değil demokratik konsensüse ihtiyaç duyduklarının bilinciyle hareket ettiklerini söylüyor. "Tunus halkının tarihsel birikim ve kimliği ile uyumlu ama İslami olmayana tepeden bakmayan bir anayasa yapacağız" diyor. Demokrasi kelimesinden sonra en çok kullandığı ifadeler sırasıyla "kadınların kazanımlarının korunması ve artırılması", "özgürlük" ve "vatandaşlara vatandaş olmaktan ileri gelen onurlarını iade etmek" oluyor.
Konferans hakkındaki izlenimlerimi nasipse çarşamba günü yazacağım.