Azalarak Normalleşme

ATV'de yayınlanan "Huzur Sokağı" dizisini izlediniz mi? Ben oturup birkaç bölümünü birden izledim. Şule Yüksel Şenler'in romanından uyarlanan dizi, orjinalinin temel hatlarını ve olay örgüsünü içerse de, orijinaline oranla çok farklı bir "evren" sunuyor. Mekânın, zamanın, insan tipinin günümüze uyarlanmasıyla ilgili farklılıkları kastetmiyorum. Roman ile dizi arasında ciddi bir "yaklaşım" farkı var.
Şule Yüksel Şenler'in romanı, bundan tam 43 yıl öncesinin zaman ve zemininin tartışmalarını, karşıtlıklarını, "mahalle" farklarını oldukça çarpıcı bir biçimde resmeden bir "bestseller" idi. Dizi ise seküler-Batılı yaşam tarzına sahip insanlar ile geleneksel muhafazakâr yaşamı temsil eden karakterler arasındaki "ortak noktalara" daha fazla dikkat çeken, kimlik farklarını yekten yargılamayan bir yerde durmaya çalışıyor. "Ötekileştirme" tuzağına düşmemeye gayret ediyor. 43 yıl önce olmayan hassasiyetler, aynı hikâyeyi bugün anlatırken, metnin içine karışıyor ve onu yönlendiriyor.
Çünkü bugün farklı hayat stratejilerine "saygı" duymak gibi bir yükümlülüğümüz olduğunun bilincindeyiz. Çünkü topyekûn bir değişim içindeyiz. Bundan on yıl önceki yerde bile değiliz.
Milli Eğitim Bakanı Ömer Dinçer açıkladı. Açılan imam hatiplerin bazıları boş kalmış. Bundan 15 yıl önce, "Milletin ciğerinden sökülerek alınan orta bölümleri ve katsayı engeliyle hükmen kapatılmış olan, insanlarda büyük bir acı yaratan imam hatipler yeniden açılacak ve kimi de boş kalacak" denilse inanamazdık. O günkü atmosfer bu değildi. Ezilen ve dışlanan bir kimliğin kendisini güçlü bir şekilde savunmasının, inşa etmesinin sembolüydü imam hatipler. Önlerine çekilen setin neden olduğu burukluk da çok büyüktü. Bugün öyle değil.
"Üniversitelerde başörtüsünü serbest bırakırsak başı açık tek bir kız kalmaz. Bunlar 'ana akımı' ele geçirir ve hatta zor da uygulayarak bütün kızların başını örter" tezinin yaygaradan ibaret olduğu da çoktan anlaşılmış durumda. Başından beri söylediğimiz odur ki, "ana akım" hiçbir zaman ele geçirilemiyor aslında; ana akımın ele geçirilmemek gibi bir huyu var. Ana akım bünyesine başka renkleri alıp zenginleşirken, rengi de dönüştürüyor. Artık dindarlara ve dindarlığın her türden pratiğine karşı mesafeli ve hatta düşmanca algılara sahip olanlar, başörtüsü gibi görüngülere eskisi kadar şiddetli tepki vermiyorlar mesela. Bunun yanı sıra muhafazakâr ve dindar bilinen ailelerde de başını örtmeyen hatta oldukça açık giyinebilen kadınların sayısı artıyor.
Açık Toplum Vakfı ve Boğaziçi Üniversitesi desteğiyle Mart-Nisan 2012 arasında 16 ilde gerçekleştirilen araştırmanın sonuçları, yıllardır izlediğim gerçeği pekiştiren bulgular içeriyor: Siyaset ve gündelik yaşam alanında kendisini çok muhafazakâr olarak tanımlayanların oranı da, kendisini muhafazakâr bulmayanların oranı da azalmış.
Neye göre mi azalmış? Boğaziçi Üniversitesi Siyaset Bilimi ve Uluslararası İlişkiler Bölümü öğretim üyesi Prof. Hakan Yılmaz yönetimindeki ekibin ilkini 6 yıl önce gerçekleştirdikleri "Türkiye'de Muhafazakârlık: Aile, Cinsellik, Din" başlıklı araştırmasına göre.
2006'da yapılan ilk araştırmada ortaya çıkan "yüksek dindarlık" düzeyi azalmış, dindarlık düzeyi aynı kalanlar arasında ise namaz kılmayanlara, oruç tutmayanlara, başı açık kadınlara, yalnız yaşayan kadınlara karşı duyulan rahatsızlık azalmış. Bunun karşılığında diğer kategoride, çarşaf giyen, başını örten kadınlara duyulan tepki azalmış.
Ancak azalan sadece karşı kimliklerin birbirlerine karşı takındıkları hoşgörüsüzlük değil. Altı yıl önce "eşitlik, dayanışma, özgürlük" değerleri arasında "eşitlik" açık ara birinci gelirken, bu yıl "özgürlük" birinci gelmiş. İşin ilginci şu: Eşitlik diyenlerin sayısında düşme yok. 6 yıl önce en temel değer yanıtını "dayanışma" olarak cevaplayanlar, tercihlerini "özgürlük" yanıtına çevirmişler.
Anlaşılan o ki, toplumsal barış, bir arada yaşama kültürü ve bu ikisinin düşmanı olan "rahatsızlıklar/hazımsızlıklar" listesinin azalması gibi olumlu sayılabilecek sonuçlara rağmen, söz konusu "normalleşme" ivmesinin bile bir bedeli var.
"Öteki"ne duyduğumuz hoşgörü gelişirken, "dayanışma", "yardımlaşma" gibi güzel hasletlerimizi yitiriyoruz.
"Dini" ya da "çağdaş" değerlerin topluma nizam verme dürtüsü ve duygusu azaldıkça, insanların birbirine sahip çıkma arzusu da azalıyor. Normalleşmenin bedeli de bu.