Kongre, Manifesto Ve 'Üslup'

AK Parti, 4. Olağan Büyük Kongre'ye hazırlanıyor. Hemen herkes nefesini tutmuş pazar gününü bekliyor. Kongre gelecek dönemde yönetimde kimlerin olacağı, kimler için hangi noktaların uygun görüleceği, cumhurbaşkanlığına adaylığını koyması beklenen Başbakan Erdoğan'ın ardında nasıl bir AK Parti bırakacağı gibi konularda önemli bazı ipuçları verecek. Erdoğan "takımın iskeletinin değişmeyeceğini" söylemiş, dokuları canlandıracak bir değişimin söz konusu olacağına dair sinyaller vermişti.
AK Parti tüzüğünün içerdiği malum "üç dönem" kuralı, üç dönem milletvekili seçilmiş olanların yeniden aday gösterilmesini önleyen yasak, siyasi etik açısından çok önemli, yüz ağartıcı bir ilke kararı olsa da, "Parti bölünür mü?" endişesinin ve söylentilerinin oluşmasına yol açan bir etken. Numan Kurtulmuş ve Süleyman Soylu gibi yönetim aşamasında rol oynaması düşünülebilecek isimlerin transferlerinin yanı sıra salı günü eski Anayasa raportörü hukukçu/yazar Doç. Dr. Osman Can'ın da partiye katıldığı haberi geldi ki, bu son katılım siyasi retorik, toplumsal talepler ve yasama faaliyetleri arasındaki bağın ve bu halkaların birbirine tercüme edilmesindeki önemin farkındalığına işaretti.
Kongrenin sloganı "Büyük millet, büyük güç, hedef 2023". Bu noktada Başbakan Erdoğan'ın 2023'e kadar izleyeceği perspektifi tarif edecek konuşması da önem kazanıyor. Başbakan'a yakın olan ağızlar konuşmanın "manifesto" niteliğinde olacağını söylüyorlar. Bu manifesto, siyasetin "muhafazakâr", "demokrat" ve "sağ" alanında massedilmemiş tek bir alan bırakmamış bir yapının elde ettiği büyüklüğe yaraşır bir olgunluğa, çoğulculuğa işaret eden bir "manifesto" mu olacak, yoksa "Sayısal olarak da siyasal olarak da güçlüyüz, çoğunluğuz, iriyiz, diriyiz" temennilerini tekrara yol açacak bir güç gösterisi mi olacak? Şimdi merak bu yönde.
İyisi mi, siz yorulmayın, ben sonucu size şimdiden söyleyeyim: Başbakan en beğenilen "balkon konuşmalarından" bir derleme yapıp üzerine Anka kuşu da kondursa, "algı" başka olacak. Türkiye'nin elde ettiği istikrara, kamu hizmetlerindeki kalite ve erişilebilirliğin artmasına, bölgesel iddialara ve terörle mücadelede yapılanlara değinen her olumlayıcı vurguyu "Başbakan'ın diktatörleşmesi-Başbakan'ın kibri-Başbakan'ın mazlumdan mağrurluğa giden yolculuğu" dizgesine bağlamaya istençli olan; kimin "Sözcü"sü kimin "Tarafında belli olmayan bir cephe, söz konusu konuşmadan canları ne istiyorsa o sonucu çıkaracak. Onlar ki, "Bir liberal olarak darbe istemem tabii ama darbe olursa demokrasiye geçiş daha hızlı ve mümkün olur, o yüzden öper başıma da koyarım" şeklindeki beyanlarla, timsah gözyaşlarını biriktirdikleri şişeleri nereye sakladıklarını bile yeterince açık etmiş durumdalar.
Gelgelelim bu "algı" sorununu belirleyen tek etkenin Erdoğan'ı diktatör olarak lanse eden "bir kısım" medyanın ya da genel olarak AK Parti bölünsün isteyenlerin art niyeti olduğunu söylemek doğru olmaz. Başbakan'ın da payı var. O Erdoğan ki, dünyanın en demokratik, en vicdanlı, en çoğulcu konuşmasını da yapsa, jest-mimik ve ses tonundan hükümferma bir hünkârın cesameti eksik olmuyor. Bu kimine göre "kalabalıklara nasıl seslenileceğini bilmek", kimine göre ise "demokrasi" deneyimiyle bağdaşmayan bir tarz-ı siyaset. Bu üslubun ve siyaset tarzının içerdiği "otoriter" ve "ataerkil" boyutlara yönelen "kibir" eleştirisi, zaman zaman haklı da olsa Başbakan'ı bunca yıl motive eden şeyi teşrih etmekten uzağa düştüğü için doyurucu olamıyor. Bu eleştirilerin çoğunun, Başbakan'ın demokratlığının ya da samimiyetinin sorgulandığı anlarda verdiği tepkilerden kaynaklandığı gözden kaçıyor. Ve Erdoğan'ı motive eden şeyin hâlâ "kimsesizlerin kimi" sloganında gizli olduğu... Malum, kim ki "kimsesizlerin kimi" olur; koruyucu, gözetici, kol kanat gerici olma sorumluluğunu alma karşılığında; sözünü eğip bükmeme, içinden geçirdiği gibi ifade etme, diplomatik ara yüzlere ihtiyaç duymama gibi lükslere de sahip olur.
Büyük kongreden çıkacak manifesto ne olursa olsun, umarım Erdoğan "kimsesizlerin kimi olma" manivelasını hiç yitirmez, ama bu nosyonun yan tesirlerini AK Parti hükümetiyle yaşama noktasında isteksiz olanların başa çıkabileceği bir çizgide dengeler.