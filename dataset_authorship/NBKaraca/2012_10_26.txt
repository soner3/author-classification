Kabil’in Bayramı...

DİNİ bayramların dar anlamını hepimiz az çok aynı şekilde idrak ederiz. Ramazan Bayramı oruca son verilen günle başlar; Kurban Bayramı Allah için kurban kesilen ve fakirlere, muhtaçlara dağıtılan dayanışma ağının adıdır.
Bütün bunların dışında bir de "bayram sevinci" vardır, kişiye özel.
Bayram dendiğinde gözünüzün önüne getirebildiğiniz güzel bir resim varsa, bayram sevinciniz var demektir. Bayram sevinci, bir bayram anısının ucuna takılıp gelen güzel bir hatırlamanın bahşettiği gülümsemeden başkası değildir. Kimi uyanıp başucunda bulduğu bir çift kırmızı ayakkabının hissettirdiği şölenin hatırasına tutunur. Kimi babasının elinden tutarak gittiği bir bayram yerini görür o çerçevede. Biri için bir uçurtmadır o seans. Diğeri için hiç unutulmayacak bir tanışma. Bayram harçlığı ile alınan bir çift muhabbet kuşu.
O resmi yeniden görmektir işte bayram. Hatırlayabildiğin ilk bayramın hatırası, her bayram güncellenir; umut atlasının tozu silkelenir, bayram sevinci neşeli bir kelebek gibi atlar, uçar salınır ve ithal duvar kâğıdının desenleri arasında kaybolur gider.
Çünkü eskisi gibi olmaz. Bayram dediğinde gözünün önüne gelen resim, yaşadığının aynısı değildir. Bayram dediğinde gözünün önüne gelen ilk resmin son hatırlanışı da ilk hatırlanışı gibi değildir. O kelebek giderek daha ürkek olmuştur, giderek daha çabuk solmaktadır.
Bayram dendiğinde gözünüzün önüne getirebildiğiniz güzel bir resim varsa, bayram depresyonunuz da var demektir. Her bayram, bir zamanlar "mümkün olan" sevincin aynasından bakıp gülümserken "artık mümkün olmayan"ın da altını çizmiş olur. Yeniden çocuk olamadığının altını çizer. Güzel bayramlıklar diken annenin, teyellenmiş kumaşları sihirli bir dokunuşla bir araya getirdiği yaştasındır şimdi. Ama her ne hikmetse ondan çok daha yorgun.
Hatırlayabildiğin ilk bayram hatırasının resmi soldukça, hatırlayabildiğin ilk bayram hatırasının verdiği sevinç azaldıkça, bir gün öleceğini bildiği halde mutlu olmaya çalışan tek varlığın insan olduğunu, bunda bir saçma sapanlık olduğunu düşünmeye başlarsın. Hayvanlar ve bitkiler ölümlü oldukları bilinciyle hareket etmezler. Sadece hayatta kalma güdüsüyle hareket ederler, "mutluluk" diye bir çıtaları yoktur, bayram da yapmazlar.

*

Bütün dinler, mutlu olmak için değil mutlu etmek için yaşayan bir insan fikri üzerinde çalıştılar ve hedefledikleri tasavvura uygun insanlar yarattılar. Yaptıkları "Hayır, ben sadece mutlu olmak istiyorum" cümlesinin açılımından ibaret olan Kabil'e rağmen ve Kabil'den yıllar sonra bile, "mutlu etmek için" yaşayan ve böylece dolaylı yoldan mutlu da olan insan toplulukları oldu. Gelin görün ki, 21. yüzyıldan galip çıkan Kabil'in felsefesi oldu. Kutsal olanla pazarlık üzerinden bağ kuran, fedakârlığı çirişleyen, kendisinin olmayana göz diken, her fırsatta şikâyet eden ve yine de hâlâ tek istediğinin pek tabii hak ettiğini düşündüğü mutluluğa ulaşmak olduğunu iddia edebilen Kabil'in.
Çoğumuzu saran illet, üzerine kendi ismini yazdığı ve sürekli yükselttiği mutluluk çıtasını bir türlü yakalayamamaktan ibaret. Kabil'i lanetleyen açlık, günümüzün en tatlı, en romantik ve hatta en doğru görünen mottosuna dönüştü: "Ben sadece mutlu olmak istiyorum." Bu mottodan "Sadece ben mutlu olayım istiyorum" varyasyonu da doğdu zamanla ve öngörülebilir bir doğumdu bu.
Hatırlayabildiğimiz ilk bayramın sevinci, insanın "Habil" dönemine ilişkin bir kanaatkârlık, diğerkâmlık ve iç huzurundan ötürüydü.
İçinde bulunduğumuz "Kabil kuşağı"nda ise ne rahat var, ne dinginlik, ne de yaratıcı huzursuzluk... Ölüme doğru yol aldığımızın farkındayız ve ölümden sonraki hayata inananlarımız bile hesap verecekmiş gibi yaşamıyor. Egosantrik mutluluk reçetelerinin sahte olduğunu bilsek de, hakiki olanına yönelecek takati bulamıyoruz. Az bedelle çok şey almaya şartlandık, "azimli olmayı" elden çıkardık ve "ihtiras" satın aldık. Bayrama küçük bir mutlulukla başlayıp ağır bir depresyonla devam etmemizin nedeni de bu. Kabil gibi yaşayınca, Habil sevinci gelmiyor.

*

Hepinize Kabil'den uzak, Habil'e yakın bayram sevinçleri diliyorum.