Rusya'ya Mesaj Mı?

TÜRKİYE, Rusya'dan kalkan bir sivil uçağı Suriye Savunma Bakanlığı'na teslim edilecek bazı askeri malzemeler taşıdığı iddiasıyla indirdi. Malzemelerin füze rampası yapımında kullanılan parçalar, askeri telsiz ve başka iletişim teknolojilerinde kullanılabilecek araçlar olduğu söylendi.
Çarşamba gecesinden itibaren genel algı, verilen istihbaratın "fake olmadığı" yönündeydi. "Uçakta ne olduğu ileri sürüldüyse o çıktı" fikri hâkimdi.
Gelgelelim hükümet yetkililerinin perşembe günü itibarıyla yaptıkları açıklamalar uçağın zorla indirilip indirilmediği, yolculara yapılan muamelelerle ilgili iddialara cevap verir nitelikteydi. Uçakta taşındığı ileri sürülen sakıncalı malzemelerle ilgili ifadeler ise yerini "kanaat", "kuvvetli şüpheler" gibi kelimelere bırakmıştı.
Binali Yıldırım'ın açıklaması şöyle:
''Dün Rusya'dan Suriye'ye giden bir yolcu uçağı, taşıdığı yük nedeniyle kuvvetli şüpheler nedeniyle Esenboğa Havalimanı'na indirildi ve burada yüküyle ilgili incelemeler uzmanlarca yapılarak, yükünün sivil havacılık kurallarına aykırı bir yük olduğu kanaati ile bunlara el konuldu (...) Hava sahası her zaman barışçıl amaçla kullanılmalı. Aksi halde biz ulusal ve uluslararası mevzuattan doğan haklarımızı kullanırız. Gerekirse bundan sonra da kullanırız."
Dışişleri'nden yapılan açıklama ise şu:
"Türk makamlarınca 10 Ekim'de Moskova-Şam güzergâhında sefer yapan Suriye Havayolları'na ait ticari bir yolcu uçağının askeri malzeme taşıdığına dair alınan ihbar üzerine, anılan uçağın Ankara Esenboğa Havaalanı'na indirilmesine ve gerekli kontrollerin yapılmasına karar verilmiştir. Durum uçağa, Karadeniz üzerinde sefer halindeyken, pilota geri dönme şansı verecek şekilde bildirilmiş; ancak uçağın pilotunun geri dönmeyi tercih etmemesi üzerine, yerel saatle 1 7.15'te iniş gerçekleştirilmiştir."
Lakin asıl merak ettiklerimiz bunlar değil. Moskova'nın tepkisini çekme pahasına indirilen uçaktan, "silah malzemesi olarak da kullanılabileceği düşünülen parçalar" çıkıp çıkmadığını değil, "silah parçası" çıkıp çıkmadığını öğrenmek istiyoruz. Eldeki veriler Rusya'nın Suriye'ye yaptığı silah yardımını apaçık ve şüpheye yer bırakmayacak şekilde belgeleyen malzemeler olsaydı ilk açıklamalar pilot ve yolcular gibi "detaylar" üzerine mi olurdu, bu da merak konusu.
Belki de mesele 10 Ekim günü indirilen uçak ve içeriği değil.
Asıl mesele ABD'nin geçtiğimiz aylar boyunca ve gelecek aylar boyunca sadece kendi iç meseleleriyle ilgilenecek olmasından kaynaklanan boşluğu ciddi bir fırsata dönüştüren Rusya'nın Ortadoğu'daki oyunu tahkim edecek kadar güçlü bir dönüş yapması ve bu dönüşün sonuçları.
Rusya, Suriye rejimini desteklerken İran ile de ittifak kuruyor. Öte yandan AB Dönem Başkanlığı'nı yapan G.Kıbrıs ile sıkı fıkı. Dahası, geçtiğimiz günlerde hapşırması bile İran'a bağlı olan Irak Başbakanı Nuri Maliki'yi ağırladı ve 4.2 milyar doları aşan bir silah anlaşmasına imza attı. Anlaşmaya göre Irak, Rusya'dan 30 adet Mi-28 saldırı helikopteri, 42 adet de saldırı jeti alacak, karadan havaya füze sistemi de antlaşmaya dahil. Rusya-Irak enerji işbirliği de yolda. Öte yandan Lavrov'un kasım ayında Rusya'nın Stratejik Diyalog'unun ikinci oturumu için Körfez İşbirliği Konseyi ile daha önce Riyad'a gitmesi bekleniyor. Suudi Arabistan ile Suriye krizine kadar gayet iyi olan ama krizden sonra bozulan ekonomik ilişkilerini tamir arayışı içinde. Aynı günlerde Kahire'de de yeni Mısır liderleri ve Arap Birliği yetkilileriyle buluşacak.
Tam bu noktada "İçinde hangi önem derecesini haiz olduğu malzemeler bulunduğu pek de netleşmemiş bulunan ve Rus yolcularını da taşıyan bir uçağın Türkiye tarafından indirilmesi Rusya'ya bir mesaj mı?" sorusu önem kazanıyor. Ankara, Rusya'ya "Hem pastam dursun hem karnım doysun olmaz" mı demek istiyor? "Hem Türkiye'nin ciddi sorunlar yaşadığı Suriye'ye ciddi destek vereceksin hem de yarısı Türkiye'nin de müttefiki olan bölge ülkeleriyle dans pistine çıkacaksın. Bu olmaz" mı demek istiyor?
Ya bunca hengâme ortasında bir de Türkiye-Rusya ilişkilerinin bozulması ihtimali?
"Gerekirse yine indiririz" diyen Binali Yıldırım'ın sözlerinden çıkardığım anlam şu: Bunu biraz da Rusya düşünsün...