Yeni Günah Keçisi: Sivil-asker Uyumu

ŞEHİTLER, şehitler, şehitler. "Onlara ölüdür demeyiniz, onlar canlıdırlar" diyor Kitap. Bugünlerde sığındığımız tek teselli bu. İnsanlarımızı aramızdan alanlara yaptığımız bedduayı bile ölçüp biçip tekrar içimize yerleştiriyoruz. Çünkü yüksek sesle yapılan bedduaların bile bir vebali var, birilerini yanlış bir şeylere teşvik eder ve masumların canına halel getirecek yolları döşer korkusuyla, azami oranda dikkatli ve sabırlı davranıyoruz.
PKK bu saldırıları niye yaptığını ve Kürt halkı adına ne istediğini açıklayamıyor artık. Ne gam? Onlar adına bunu yapanlar var zaten. Cevabın "Çünkü anadilde eğitim..." filan olacağını sanan bir zevat var; en primitif, en ilkel merhamet algısının bile reddedeceği olayları evcilleştirme, makul ve mazurun çerçevesi içine sokma çabası içindeler.
Hedef tahtasında asker-sivil uyumu var. O yüzden şahinler-güvercinler birbirine karışıyor. Geniş bir cephe, kol kola ve ağız ağıza aynı anda, hükümeti hem yeterince şahin olmadığı için, hem yeterince reformcu olmadığı için, hem asker tarafından yanıltıldığı için, hem de askerle fazla uyum içinde olduğu için suçlayabiliyor. Bu çelişkili hallerini dönüp dönüp tekrarlıyor ve yine de sözlerini dinletebiliyorlar. Genelkurmay Başkanı'nın ayakkabısının altına bulaşmış zifti "delik" gibi göstermeye varana kadar, hemen her fırsatta askerin operasyon ve manevra kabiliyetinde bir "delik" arayan perspektif de aynı muallaklığın ürünü.
Meğer arzulanan nihayet sivil siyasete vesayet etme iddiasından vazgeçmiş bir "asker" filan değilmiş. Herhalde bazı arkadaşlar muhafazakâr demokratlar başa gelecek, orduyu tümden lağvedecekler, Türkiye'yi ordusuzlaştıracaklar, hatta devletsizleştirecekler, yapmaya değil yıkmaya gelen bir iktidarımız olacak nihayet diye düşünmüş... Öyle çıkmayınca fenalık geçiriyorlar. Terörle mücadele diye bir şey olacaksa sivil siyaset ile askerin uyumlu çalışması hayati imiş, ne gam. Varsa yoksa kendi "hayal kırıklıkları". "Kusura bakmayın, ama yanlış anlamışsınız" derseniz, Müslümanlığınıza varana kadar yargılanıp tuttuğunuz oruca kadar neşter yemeniz olası.
Asker-sivil uyumundan rahatsız olanlar cephesi şu bileşenlerden oluşuyor:
"Bizimkileri Silivri'ye soktunuz, sizinkiler de yansın, canımıza değsin" habisliğine kadar düşmüş durumda olanlar. Yeni statüyü hazmedemeyen bu grubun iyi kötü bir memleket-millet perspektifleri var, ama sahibi onlar olacaksa. Olmayacaksa yansın 0 memleket.
Askere karşı polisin domine edilmesini isteyen, MİT ile de kan davası ilişkisi içine giren ve aslında hükümetin çok daha şahin metotlar kullanması gerektiğini düşünen ve şimdi ordudan kelle isteyenler. Asıl amaç Erdoğan'ın Cumhurbaşkanlığı seçimlerine bir hayli yıpranmış bir lider olarak gitmesi.
Teröriste terörist denmesin, PKK'ya terör örgütü denmesin isteyen eküri. AK Parti'nin devlet kavramını, ordu kavramını normalleştirdiğinden şikâyet etmek gibi, son derece irrasyonel görüşleri, rasyonelmiş gibi yutturabilen bu grubun son derece eğlenceli bir perspektifi var. Söylediklerinden AK Parti 10. yılında bile mazlum ve gariban iktidar olsun, bizim kanatlarımıza ihtiyaç duysun, anarşizm retoriği ile davransın ve devlet, ordu gibi kavramlarla yan yana bile gelmesin, yani yönetemesin anlamı çıkıyor çünkü. Belki de o kadar eğlenceli değiller. Belki de asıl istedikleri ama diyemedikleri şu: Bölgeyi zaten "büyük güçler" şekillendiriyor, bırakalım şekillendirsinler, direnmekten fayda gelmez, Kuzey Atlantik Anlaşması'na taraf ülkelerin dizinin dibinden ayrılmayalım, onlar neyi öngörüyorsa onu yapalım, kendi küçük hayatımızda çok etik, çok liberal, çok ahlaklı olalım, büyük resmi de bırakalım onlar çizsin.
Kendi lokal otoritelerine karşı durmayı, yerel iktidarla kavga bahanesi yaratmayı müthiş bir ahlak ve demokratlık mertebesi olarak sunan bu grup, global iktidarların otoritesi karşısında bir derviş kadar itaatkârlar. Küçülmüş bir dünya tasavvurlarına sahipler. Onlar için halkın seçtiği bir başbakanın ya da cumhurbaşkanının değeri yok; global otoritelerin küresel güç odaklarının seveceği, onaylayacağı bir "müstemleke valisi" bütün ihtiyaçlarını görür.
Başbakan "O işine baksın, bu işine baksın" derken fazlaca iyimser. Aslında herkes zaten "işini" yapıyor.