Avrupa Birliği’ni Doğru Konumlandırmak

Türkiye’nin AB’ye katılma talebi neredeyse 50 yaşında. Ekonomik refahı, hukuku, farklı kültürleri bir arada yaşatma modeli olarak yıllarca hayallerimizi süsledi. Ne yazık ki AB, Bosna’da kötü bir sınav verdi. Derken bütün bu hoşgörü ve tolerans modelinin çökmesinin bir ekonomik krize baktığını gördük. 50 yıldır kapıda tutulmamızın nedenlerine bir hikmet yakıştırmaya çalışan aydınlarımız yabancılaşma ve “self hater” kavramını göğüslemede madalya üstüne madalya aldılar.

Gelinen nokta “Ben bizim AB’ye girme ihtimalimizi sevdim” cümlesine tekabül ediyor, hatta “Önemli olan hedef değil, müzakere üzre olmaktır” türü dervişliklere, Ixtlan felsefesi müritliğine gidiyor. Bakın rasyonel düşüncenin, aydınlanmanın beşiği diye değer biçilen Avrupa fikrinden nerelere gelmişiz...

Kendisini bu paradoksun oylumlarında kaybedenler bir kenarda dursun, bir de meseleye şöyle bakanlar var: Önemli olan AB’ye girmek değil, onun standartlarını yakalamak suretiyle kendini bulmak, güçlü bir devlet ve mutlu bir toplum olmak. Gördüğüm kadarıyla Başbakan da konuya böyle bakıyor. AB fikrinden büyülenmiyor, ama AB ülkelerinin geldiği zaviyeyi Türkiye’nin yakalaması gerektiği gerçeğini de dışlamıyor. Zira “müktesebat”ın içerdiği değerler kâğıt üzerinde hâlâ önem arz ediyor, daha da önemlisi, ne kadar zorluk yaşarsa yaşasın söz konusu modelin, ekonomik sorunlarını aştığında hâlâ başlayacak bir yeri var.

Başbakan’ın Berlin seyahatine eşlik ederken aklımda bunlar vardı. Ayrıca şunları gördüm, izledim, kayda geçme gereği duydum: 

AB’nin yayınladığı son Türkiye ilerleme raporunun rencide edici içeriğine esir olmamış, AB ile ilişkiler konusunda iyi dileklerini temennilerini ifade etmekten kaçınmayan bir Erdoğan gördüm.  Başbakan’ın büyükelçiliğin Kançılarya binasının açılışı için yaptığı konuşmanın en önemli kısmı gurbetçilere verdiği “Asimile olmayın ama entegre olun” mesajıydı: “Yaşadığınız sorunlarda kendinizi yalnız hissetmeyin, arkanızda büyük bir devlet var, Türkiye Cumhuriyeti var. Ancak kendinizi burada eğreti ve misafir gibi de görmeyin. Kendi dilinizi, değerlerinizi koruyun ama Almanca’ya da önem verin. Mehmet Akif kadar, Necip Fazıl ya da Namık Kemal kadar, Kant, Hegel ve Goethe de okuyun, anlamaya çalışın.” 

Başbakan bir zamanlar “AB’ye yük olmaya değil, yük almaya geliyoruz” dediğini hatırlattı. AB üyesi olup da şimdi krize maruz kalan, an itibarıyla AB kriterlerini karşılamaktan uzağa da düşmüş ülkelerin hepsinden Almanya’ya emek akın ettiğini ve Almanya’nın kendi işsizlik sorununa rağmen bu kimselere “gelmeyin” diyemediği gerçeğini, “Serbest dolaşım olursa Türkler Avrupa’ya akın eder” paranoyasıyla sınayarak inceden, kibarca dalgasını geçti. 

Başbakan’ın verdiği mesaj tek cümleyle özetlenmesi gerekseydi o cümle “AB’ye girmek istiyoruz; çünkü AB hâlâ bir küresel barış projesidir. Ama AB’siz de oluruz; zira şükür halimiz vaktimiz yerinde” şeklinde olurdu. AB üyesi ülkelerin halen dış ticaretimizin en önemli ayağını oluşturduğu gerçeğini teslim etti . Ama çifte standartlara, AB’nin ideolojik bir birlik haline gelme tehlikesine ve “Eurozone” bölgesinin parlak olmayan durumuna da dikkat çekti. Bir soru üzerine kırmızı çizgi de ilan etmiş oldu. Verdiği cevap, eğer AB 2023’e kadar Türkiye’yi almaz ise onu çoktan kaybetmiş demektir mealindeydi. 

Merkel’in “Türkiye’de müthiş bir ilerleme var, keşke Euro bölgesi de aynı durumda olsaydı” cümlesi hoş bir jestti. 

“Üç çocuk” talebi bir tek Türk aydın entelektüel kadınlarını rahatsız ediyor sanırım. Üç çocuk talebi politikasını Nicolas Berrgruen Enstitüsü’nde de savundu. “Ekonominin ana unsuru insandır. Bakın Alman toplumu giderek yaşlanıyor ve eğer bizdeki tek çocuk eğilimi de artarsa 2037’de Almanya gibi olacağız. Ben ülkemin Almanya olmasını istemiyorum” cümlesi, salonda bırakın tepki toplamayı, tebessümle karışık onay jestleriyle karşılandı, alkış bile aldı.