Erdoğan Keşke Gül’e Kulak Verebilse...

Gül’le Erdoğan arasında bugüne kadar daha çok üstü örtülü olarak sürdürülen rekabet kontrolden çıkabilir mi? İhtimal vermiyorum. Vermek de istemiyorum. Böyle bir ‘rekabet’in kontrolden çıkmamasının yolu ise Sayın Erdoğan’ın ‘ego kontrolü’ yapmasından geçiyor. Yapabilecek mi?

Abdullah Gül... Tayyip Erdoğan... Bu ikili arasında baştan beri siyasal rekabet yaşandığını belirtmek bir gerçeğin altını çizmektir.
Bu rekabetin Gül’le Erdoğan’ın -galiba bir zamanlar özellikle Erdoğan’ın- yakın çevreleri tarafından da körüklendiği ya da beslendiği söylenebilir.
Üstü örtülüdür bu rekabet.
Belki bazen eşlere bile yansımıştır.
Etrafa pek öyle belli edilmek istenmeyen bu üstü örtülü rekabetin zaman içinde yararlı sonuçlarından da söz edilebilir.
Demokrasi, hukuk devleti ve özgürlükler, askeri vesayet ve Kürt sorunuyla ilgili olarak Cumhurbaşkanı Gül’ün Çankaya tepesinden sergilediği duyarlıklar, Başbakan Erdoğan’ın bu konularda daha isabetli, daha cesur tavır ve adımlarına zemin hazırlamıştır.
Bir başka deyişle:
Devletin zirvesindeki bu ikili arasında görüş ayrılıkları hiç eksik olmamıştır. Ama her ikisi de bunun kapalı kapılar arkasında kalmasına özen göstermişlerdir.
Ama anlaşılan o ki, bugün artık bazı görüş ve anlayış farklılıkları saklanamaz hale gelmiş durumda.
Erdoğan en büyük olmak istiyor.
Bunun için de gözü hiçbir engel tanımıyor.
Her şeyi, bütün doğruları kendi tekeli altına alabileceğini sanıyor.
Belki de ego patlaması yaşıyor.
Belki de bu yüzden kimseleri dinlemiyor.
Oysa, hiç olmazsa Cumhurbaşkanı Gül’e kulak vermesinde yarar var.
Bu nokta, bu ikilinin hafta sonuyla başında yaptıkları konuşmalara bakınca, olanca açıklığıyla ortaya çıkıyor.
Özetle:
Erdoğan’ın konuşmasında daha çok Doğu vardı.
Gül’ünkinde Batı ağır bastı.
Erdoğan’da Osmanlı coğrafyası vardı, Avrupa yok gibiydi.
Gül AB’nin altını çizdi.
Erdoğan’ın konuşmasında, Türkiye’nin özgürlükler meselesi, özellikle ifade özgürlüğü konusu fazlasıyla arka planda, hatta yok gibiydi.
Gül’de ise tam tersiydi.
Gazetecilerin, yazarların, düşünürlerin görüşlerinden dolayı hapse atılmasına kesin dille karşı çıktı, ifade özgürlüğünü sahiplendi.
Erdoğan, hapisteki milletvekillerinin serbest bırakılıp TBMM çatısı altındaki yerlerini almalarına taraftar değildi.
Gül taraftardı.
Erdoğan, BDP’lilerin dokunulmazlıklarının kaldırılmasını istiyordu.
Gül, bu milletvekillerinin PKK’lılarla sarmaş dolaş olmasını en sert dille kınarken, dokunulmazlık konusunda daha farklı, daha ihtiyatlı bir tutum sergiliyordu.
Erdoğan başkanlık diye bastırıyordu.
Gül temkinliydi bu konuda, iyi irdelenmeli diyordu.
Gül ayrıca, Erdoğan dahil tüm liderlere üslup uyarısı yapıyordu.
Sözü uzatmadan şu söylenebilir:
En büyük olmanın -ya da 2023’ün- hesapları içindeki Erdoğan keşke yol arkadaşı Gül’e kulak verebilse...
Önemli bir nokta bu.
Demokrasi adına önemli.
İstikrar adına önemli.
Barış adına önemli.
Ve son bir soru:
Gül’le Erdoğan arasında bugüne kadar daha çok üstü örtülü olarak sürdürülen ‘rekabet’ kontrolden çıkabilir, dizginler boşalabilir mi?
İhtimal vermiyorum.
Vermek de istemiyorum.
Böyle bir ‘rekabet’in kontrolden çıkmamasının yolu ise, herhalde öncelikle Sayın Erdoğan’ın ‘ego kontrolü’ yapmasından geçiyor.
Yapabilecek mi?..