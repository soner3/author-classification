Bizim Siyasetçiden Özür, Pişmanlık Çıkmaz, Çünkü Onlar Hiç Hata Yapmaz, Yanılmaz!

Ama onlar özür dilemesini bilir:
(1) “Seçim kampanyası sırasında vaadimizi çok iyi niyetlerle yapmıştık. Fakat, tutabileceğimize kesin olarak emin olmadığımız bir sözü vermemeliydik. Bundan dolayı özür diliyorum.”
(2) “Silahlı Kuvvetlerimizin bazı mensupları hatalı davrandılar. Silahlı kuvvetlerin yaptıklarından nihai olarak sorumlu olan o ülkenin hükümetidir. Son derece üzgünüm.”

Britanya Liberal Demokrat Partisi’nin lideri ve iktidardaki Muhafazakar-Liberal koalisyon hükümetinin başbakan yardımcısı.
Adı, Nick Clegg.
45 yaşında.
Son seçim kampanyası sırasında üniversite öğrencilerinin önünde söz vermiş, iktidara gelirlerse üniversite harçlarını arttırmayacaklarına dair...
İktidara gelmişler.
Ama değirmenin suyu meselesi anlaşılınca çark etmiş, Muhafazakar-Liberal koalisyon. Ve bu yakınlarda üniversite harçlarını arttırmak zorunda kalmış Nick Clegg’in hükümeti.
O da geçen hafta medyanın önüne çıkıp özür dilemiş, aynen şunları söylemiş:
“Seçim kampanyası sırasında vaadimizi çok iyi niyetlerle yapmıştık. Fakat, tutabileceğimize kesin olarak emin olmadığımız bir sözü vermemeliydik. Kaynağı ortalıkta gözükmeyen son derece pahalı bir politikayı savunmak hataydı. Parti olarak bir söz verdik, tutamadık. Bundan dolayı özür diliyorum.”
Şöyle bir düşünün.
Bizim siyaset dünyamızda, çok partili siyasal geçmişimizde böyle bir özür var mı?
Hatırlıyor musunuz?
Seçim meydanlarında ‘değirmenin suyu’nu hiç düşünmeden, bol keseden atarak bu ülkede yıllar yılı ‘enflasyon canavarı’nı besleyen, sosyal adaletsizliği derinleştiren, örneğin daha 1990’larda Sosyal Sigortalar gibi kurumları iflasa sürükleyebilen anlı şanlı siyasetçilerimizin aklına hiç özür dilemek geldi mi bugüne kadar?..
Ya da biz, medya olarak kamuoyunu harekete geçirerek, o siyasetçileri halktan özür dilemeye mecbur ettik mi?
Var mı böyle bir örnek?
Britanya’nın Muhafazakar Başbakanı David Cameron da bu yakınlarda kamuoyundan özür diledi. Üstelik kendi partisinin liderlerinden Thatcher’in başbakanlığı sırasında yaşanan bir trajediyle ilgiliydi bu özür.
1989’daki bir futbol maçında 92 Liverpool taraftarı stadyumda çıkan olaylar sırasında ölmüştü.
Zamanın Thatcher hükümeti güvenlik güçlerini korumak için olayın gerçek nedenlerinin üstüne şal örtmüş, daha çok  ‘sarhoş Liverpool taraftarları’nı suçlayarak İngiliz polisini kollamıştı.
Aradan 13 yıl geçti.
Gerçek ortaya çıktı.
Resmi ve bağımsız bir komisyonun taraftarı değil polisi suçlayan raporu bu yakınlarda açıklandı. Bunun üzerine Başbakan Cameron yaptığı açıklamayla özür diledi.
Bu, muhafazakar liderin ikinci özürüydü. Bundan önce de Kuzey İrlanda’da yaşanan Kanlı Pazar’dan dolayı özür dilemişti.       
1972’deki o katliamda, güvenlik güçlerinin silahsız göstericilere ateş açtıkları gizlenmişti. Korkunç kıyım, IRA’nın üstüne yıkılmıştı Muhafazakar hükümet tarafından.
Gerçek ancak 2010’da devlet tarafından kabullenildi ve güvenlik güçleri 38 yıl sonra da olsa resmi bir raporla suçlu bulundu.
Bunun üzerine muhafazakar Başbakan Cameron kürsüye çıkarak dedi ki 2010 yılında: 
“Yaşanmış olan, hiç yaşanmamış olmalıydı. Silahlı Kuvvetlerimizin bazı mensupları hatalı davrandılar. Silahlı kuvvetlerin yaptıklarından nihai olarak sorumlu olan o ülkenin hükümetidir. Bu nedenle hükümetim adına, elbette ülkemiz adına, yaşananlardan dolayı son derece üzgünüm.”
Aklıma tabii Uludere geliyor.
Acaba bizim ülkemizde de, günün birinde bir başbakan çıkıp Uludere Katliamı’ndan dolayı Kürtlerden, bütün Türkiye’den özür dileyecek mi?
Evet, dileyecek mi?
Öylesine günleri bu ülke de görebilecek mi?..
Pek iyimser olamıyorum.