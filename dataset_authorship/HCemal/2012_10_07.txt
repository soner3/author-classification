Özgür Basın Şampiyonu Bir Gazete Patronu!

Bir gazete patronu, bağımsız basın ve özgür basın kahramanı olan... İfade özgürlüğü bayrağını elinden düşürmeyen bir patron... İktidarların sansür ve korkutmalarına boyun eğmeyen, karşı duran, mücadele eden bir gazete patronu... Irkçılığa, ırkçılıktan kaynaklanan adaletsizliklere karşı gazetesiyle vermiş olduğu kararlı mücadeleyle siyahlara haklarını kazandıran, terör dalgalarının önünü kesen bir özgürlük savaşçısı...

Bir gazete patronu...  Bağımsız basın, özgür basın kahramanı... İfade özgürlüğü bayrağını elinden hiç düşürmeyen bir patron...
Siyasal iktidarların sansür ve korkutmalarına boyun eğmeyen, karşı duran, mücadele eden bir gazete patronu...
Gazetesi 1970’lerde iflasın eşiğine geldiğinde, kendi kişisel varlığını da koyarak mali temelini sağlamlaştırıp onu düze çıkaran bir patron...
Bunu başararak ülkesinde gazeteciliğin cevvaliyet ve canlılığını güvence altına alan bir gazete patronu...
Ülkesinde ırkçılığa, ırkçılıktan kaynaklanan adaletsizliklere karşı gazetesiyle vermiş olduğu kararlı mücadeleyle siyahlara haklarını kazandıran, siyahlara yönelik terör dalgalarının önünü kesen bir özgürlük savaşçısı...
Gazetesinin yayınlarıyla Yüksek Mahkeme’nin yeni kararlar almasına yol açan, bu sayede basının güç odakları karşısında özellikle ırkçılık konusunda korkudan arınarak habercilik yapmasını sağlayan bir gazete patronu...
Siyasal iktidarlar tarafından itilip kakılmaktan hiç hoşlanmayan bir patron...
1960’larda gazetesi, iktidarla savaş ve gazetecilik konusunda çatışır.
Ülkenin devlet başkanı kendisini uyarır, gazetesinin habercilik tarzını ‘vatansever’ bulmadıklarını söyler ve haberlerin ‘yumuşatılması’nı ister.
Ama gazete patronu direnir.
Dinlemez iktidarı.
Gazetesinin savaş muhabirlerini savunur, onların gerçeği yazdıkları konusunda kuşkusu olmadığını belirtir.
Zaman geçer.
Gazetesi bu kez Savunma Bakanlığı’nın savaşa ilişkin ‘gizli belgeleri’ni ele geçirir.
Ortalık fena halde karışır.
Hukuk danışmanları uyarır patronu.
Savaş devam ederken, Savunma Bakanlığı damgalı ‘devlet sırları’nı eğer yayımlamaya karar verirse, hiç de hoş olmayacak durumlarla karşılaşabilirdi.
Bundan dolayı gazetesi yargı karşısında çok güç durumlara düşebilirdi.
Hatta kendisi hapse girebilirdi.
Ama patron dik durur.
Hapse girmeyi de göze alır.
Kararlıdır.
Gerçeğin peşinden gidecektir.
Onun gazetesinde gazeteciliğin gereği neyse o yapılacaktır.
Karar verir.
Ve savaşla ilgili gizli belgeler haftalar boyu gazetesinin baş sayfasında, manşetlerinde her gün patlar.
İktidar da mücadeleyi bırakmaz.
Konu Yüksek Mahkeme’ye gider.
Ama sonunda mahkemeden basın özgürlüğünü savunan harika bir karar çıkar.
Bu kararla gazete patronunun ülkesinde, basının bağımsızlığı yolunda çok büyük bir adım atılmış olur.
Aynı zamanda patronun gazetesi, daha savaş devam ederken, Savunma Bakanlığı’na ait gizli belgeleri yayımladığı için ülkenin en büyük gazetecilik ödülüne layık görülür.
Patron memnundur.
Savaşa ilişkin gizli belgeleri siyasal iktidarın baskılarına karşın yayımlayarak basının bağımsızlık ve özgürlüğünü savunmuştur çünkü.
Gazete patronu mutludur.
Gazetesinin tarih yazdığına inanır.
Gazetecilik açısından bu heyecanlı dönemden, özgür basınla anayasal güvencelerinin güçlenerek çıkıldığını söyleyecektir.
Gazete patronu memnundur.
Zira ülkesindeki bağımsız basın davası böylece çok önemli bir virajı daha dönmüştür.
Bu gazete patronu, Arthur Ochs Sulzberger.
Gazetesi, The New York Times.
Gazetesinde Punch diye anılan patron bu yakınlarda, 86 yaşında hayata veda etti.
Ve hakkında, yukarıda özetlediğim başyazı çıktı gazetesinde.
Düşündüm.
Böyle bir başyazı acaba Türkiye’de bir gazete patronu hakkında bugüne kadar yazıldı mı, yazılacak mı diye...
İyi pazarlar!