Gelin Bir Defalığına Riyakarlık Yapmayalım...

Bütün içtenliğimle söylüyorum, gelin bu defa farklı davranalım. Riyakarlık etmeyelim. Dün ilk yıkımıyla start verilen Kentsel Dönüşüm projesinden söz ediyorum. Sırf muhalefet etme adına, onbinlerce insanın hayatını kurtaracak bir projeyi sulandırmayalım. Unutmayalım ki ilk defa, en basit depremde dahi yıkılıp altında kalanların ölmelerini engelleyecek bir proje başlatılıyor. Şimdiye kadar hiçbir siyasi iktidar böylesine cesur davranmadı. Hakkını verelim. Eminim, yıkılacak onbinlerce binayı kapsayacak olan bu girişimde yolsuzluklar da olacak, yanlışlar da görülecek. Gördüklerimizi yakalayalım, eleştirilerimizi yapalım ancak projeyi engelleme noktasına getirmeyelim.

Bu projenin gerçekleşmesi durumunda yüzbinlerce hayat kurtarılacaktır. Elindeki yıkıntı binayı üç misline vermeye çalışana kol kanat germeyelim. Üç kağıtçı ev sahiplerini acındırmayalım. Yan çizen belediyelere, rant peşinde koşanlara aman vermeyelim. Bu olayı popülizm adına sulandırmayalım. Aksi halde, bu proje ilerlemezse, ölüme mahkum olan insanların sorumluluğu vicdanlarımızdan hiçbir zaman silinmez, bunu da bilmeliyiz.

Türkler yurt dışına çıkınca acaba neden HIV kapar?

Türk Kızılayı Genel Müdürü Ömer Taşlı geçenlerde bir basın toplantısındaydı galiba, bir soru üzerine, “Türkler zenginleştikçe, yurt dışına çıkan Türk turist ve iş adamı sayısında artış olduğunu, bununla birlikte de, kan yoluyla bulaşan ve AIDS hastalığına yol açan HIV virüsünün ülkemizde yaygınlaştığını” açıkladı.

Aman efendim, bir tepki bir tepki... Şaşırdım kaldım. Bundan daha normal ne olabilir ki? Seks delisi bir toplumda yaşıyoruz. Kimi gizlice, kimi açıkça neler yapıyor, haberlerde her gün izliyoruz. Eh, bu insanlarımızın bir de yurt dışında neler yapabileceklerini bir düşünün yeter. Ukrayna’da bile, aşırı ilgiden dolayı (!) kadınların Türk müşterileri aleyhine yürüyüş düzenlediklerini, sefaretimizin önünde gösteri yaptıklarını unutmayalım.

Kızılay Genel Müdürü azını söylemiş, fazlasını söylememiş. Neden kızıldığını hâlâ anlayabilmiş değilim.

Bunlar mı spordan anlamıyor?

Bu haftaki “32.Gün” programında Alex olayını tartıştık. Hatta bu gece saat 19.50’de CNN TÜRK’te tekrarını izleyebilirsiniz. Kadromuza bir bakın hele. Hani “Kadınlar spordan anlamaz” diyenler var ya, halt etmişler. Erkeklerden çok daha iyi anladıklarını ispat ettiler.

FB, Alex’i çok arayacak...

Çok ilginç bir olay yaşadık. Müthiş bir Alex fırtınası esti. Henüz de tümüyle geçmedi. Artçı depremleri hâlâ sürüyor. Şimdi kendi kendime soruyorum; Aziz Yıldırım’ın son derece sert fırçasına rağmen, FB taraftarının tepkisinin altında sadece Alex’in kişiliği mi yatıyor, yoksa başka bir şeyleri protesto etmek için Alex mi kullanıldı? Aziz Bey çok sertti. Hele o zavallı Saffet’in kameralar önünde tanık gösterilip sorgulanması da çok gereksizdi, ancak işin o tarafını tabii ki başkan bilir.

Ne olursa olsun Alex hepimize damgasını vurmuş. Hepimiz için başka bir şey ifade eder olmuş. Kimine göre nankörlük yapıldı, kimine göre kendini dev aynasında gören bir futbolcuya dersi verildi. Kim neyi vermiş olursa olsun, hepimiz Alex’i arayacağız.

Engin Ceber’in kanı yerde kalmadı

Tam dört yıldır bekliyorduk ve sonunda yargımız adaleti yerine getirdi. Engin Ceber, sol görüşlü bir dergi dağıtırken gözaltına alınmış, Metris Cezaevi’ne atılmıştı. Hem karakolda, hem de cezaevinde yediği dayak ve işkencelerden dolayı 10 Ekim 2008’de hayatını kaybetti. Ölümünün dayak ve işkencelerden kaynaklandığı güvenlik kameralarına yansıdığı gibi, doktor raporlarıyla da saptandı. O gün bugündür Engin’in hakkını aradık. Sonunda da derin bir nefes aldık.

Metris Cezaevi 2’nci Müdürü Fuat Karaosmanoğlu, gardiyanlardan Sami Ergazi ve Selahattin Apaydın ömürboyu hapse mahkum oldular. Ayrıca 9 gardiyan, polis, cezaevi doktoru ve asker de çeşitli cezalara mahkum edildiler. Devlet bu defa suçlularına kol kanat germedi. Yargı da doğrusunu yaptı.

Tüm dayakçılar ve işkencecilerin kulaklarına küpe olsun. Artık bu uygulamalar kimsenin yanına kâr kalmıyor. Ayağınızı denk alın.

Vural Gökçaylı’nın dev sergisi

Moda ve tasarımın kalbi pazartesiden itibaren Antalya’da atacak. Akdeniz Üniversitesi Güzel Sanatlar Fakültesi ve Tekstil Tasarımı Bölümü tarafından düzenlenen, “ I. Uluslararası Antalya Moda ve Tekstil Tasarım Bienali” başlıyor. 8 Ekim- 9 Kasım tarihleri arasında düzenlenecek bienal ile modanın kalbi Antalya’ya taşınacak. Bienalde iki panel, yedi sergi, dört çalıştay ve sempozyum düzenlenecek. Ama benim dikkatimi çeken sergi, müzede olanı.

Türkiye’de ilk defa bir arkeoloji müzesinde moda sergisi açılacak. Vural Gökçaylı’nın “Kaybolan Şıklığa Hatırlatma Vural Gökçaylı Retrospektif Sergisi”, Antalya Arkeoloji Müzesi’nde açılacak ve müzeye moda hakim olacak. Sergi, Gökçaylı’nın 1960 ile 2000 yılları arasındaki çalışmalarından seçkileri içeriyor.

Gökçaylı’nın eserlerinde etnografya ve arkeolojinin ne kadar önemli olduğunu bu sefer dünyanın en önemli arkeoloji müzelerinden birinde gözlemlemek çok heyecan verici olacaktır.

İsmet Berkan’a yanıt: Kürtlere verilen taviz değildir...

Hürriyet yazarı İsmet Berkan, önceki günkü köşe yazısında okurlarına bir soru sordu. Mahkemelerde Kürtçe savunma uygulamasının başlayacağı konusundaki yeni adım hakkında “Gelin siz karar verin, bu bir taviz mi yoksa bir hakkın verilmesi midir?” diyerek hepimizi tahrik etti. Zaten onun sormasına gerek kalmadan, cennet vatanımızdaki belirli bir kesim ayaklanmış ve Kürtlerin ana dillerini kullanma alanının yaygınlaştırılmasının, bu ülkeyi bölünmeye götüreceğini söylemeye başlamıştı bile...

Bu kesim için affedilmeyecek bir taviz veriliyordu. Ne acı değil mi? Bizler ana dilimizde yazıp çiziyor, hakkımızı savunuyoruz, ardından Kürtlere dönüp “Yook olmaz. Sen kendi dilinde savunma yapamazsın, dilekçe yazamazsın. Türkçe öğren gel. Hayatını Türkçeyle devam ettir...” diyoruz. Ne büyük haksızlık değil mi? Bunun neresi taviz? Bu açıkça, uzun yıllardır eziyet çektirdiğimiz milyonlara haklarını verebilmektir.

Üstelik ne kadar gecikirsek attığımız her adımın değerinin daha da azalacağını bilmemize rağmen hâlâ direniyoruz. Kendi ellerimizle bu ülkeyi böldüğümüzün hâlâ farkında değiliz. İsmet Berkan’a yanıt: Seninle aynı fikirdeyim İsmet. Buna taviz denmez. O insanları kazanabilmek için son derece normal -hatta mütevazı- bir adımdır.

Hakiki aşk

Geçenlerde masamın üstünde kocaman “Aşka Dair” yazan bir kitap gördüm “ohhh” çektim. Siyaset, tarih, katliamlar, cinayetlerden sonra biraz “aşk” okumak güzel gelir diye düşündüm ki, İskender Pala yazmış; “Aşka Dair”. Rahatlama sevincim yerini meraka bıraktı. Pala da kitabın daha ilk cümlesinde okuyucuya sesleniyor ve “Biliyorum aşkı merak ediyorsun ama...

Bu sayfanın arkasındaki yazılara gelince, onlar hakiki aşkı tanımak isteyenler içindir” diyor. “Hakiki aşk” nedir ne değildir. “Arayan hakiki aşkı bulur mu?” (www.kapiyayinlari.com)