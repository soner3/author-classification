İran'ı Küçümsemeyelim...

NEW YORK- Sadece bizde değil, her yerde özellikle de Birleşmiş Milletler’de (BM) İran’dan söz ediliyor. Eskiden bu tartışmalarda pek Türkiye olmazdı, bu defa Ankara her hesabın içinden çıkıyor. Bölgede artık rüzgarlar yön değiştiriyor. Bir süre öncesine kadar Türkiye ile İran kucaklaşırdı. Suriye’deki gelişmeler gerginleştikçe yollar ayrılmaya başladı. Aynı durum bizim için de geçerli değil mi?

Türk toplumu İran konusunda şaşkın bir hava içinde. Bu ülke kardeşimiz mi hasmımız mı, bir türlü karar veremiyoruz. Geçmişten bugüne baktığımız zaman Tahran’ı yönetenlerle hiçbir zaman iç içe olamadığımızı görebiliriz. Kimi zaman kucaklaşır kimi zaman tersleşirdik. 1979’a kadar (Şah döneminde) İran zoraki müttefiğimizdi.

Zoraki dahi olsa, Türk ve İran liderleri kol kola dolaşır, askeri ittifaklar oluşturur, Washington’un bölgedeki jandarmalığını yaparlardı. Humeyni’nin iktidara el koymasıyla birlikte 1980’lerde Ankara farklı bir havaya girdi. Tahran, İslam devrimi ihraç eden tehlikeli bir ülke olarak görülürdü. İranlı liderler resmi ziyarette bulunduklarında Anıtkabir’i ziyaret etmek istemezler, Türk liderler de Humeyni’nin mezarına gitmezlerdi. Buna rağmen Türkiye, İran’ın batıya açılan kapısı, İran da Türk ihracatının bölgeye açılan kapısıydı. 1983’ten sonraki Özal döneminde ilişkiler yumuşadı...

1997’de Erbakan, başbakan olarak ilk ziyaretini Tahran’a yaptı ve bu jest hükümeti deviren 28 Şubat müdahalesinin gerekçelerinden biri sayıldı. 2000’lerde Erdoğan ilişkileri en ileri noktaya kadar götürdü. Batı’dan sert eleştiri almasına rağmen, nükleer pazarlıklarda İran’a destek oldu. BM Güvenlik Konseyi’nden yaptırım çıkmaması için ret oyu kullandı.

Cumhurbaşkanı Ahmedinejad ile kol kola resimler çektirdi. Erdoğan bütün bu adımları atarken aynı zamanda NATO’nun füze kalkanını da topraklarımıza kabul etti. Özetlersek, Türkiye hiçbir zaman İran ile “kanka” olmadı. Zira İran böyle bir ilişkiyi istemedi. Hâlâ da istemiyor. Nedeni de Tahran’ın kendinden başka kimseye inanmaması, kimseye güvenmemesidir. Suriye olayları çıkana kadar İran kardeş muamelesi yapar ancak derinden derine Türkiye’ye yine inanmaz ve güvenmezdi. Buna karşılık, gerçek hislerini ortaya dökmez, saygı duyduğu izlenimini verirdi.

Esad için yapılan mücadele, Ankara ile yolların kesin olarak ayrılmasına yol açtı. Esad yönetiminin iktidarda kalması, bölgedeki “büyük pazarlık”ta, Türkiye ile iyi ilişkileri korumaktan daha önemli görüyor. Türk-İran ilişkileri belki de şimdi daha gerçekçi bir noktaya oturdu. Ankara, Washington cephesine kayıyor... Tahran, kendi cephesinin başında savaşıyor...

Ne olursa olsun, bütün bu iniş çıkışlara baktıkça Türkiye’yi yönetenlerin özellikle de medyasının İran’ı doğru dürüst tanımadığı sonucuna varmak hiç de zor değil...

Büyük oyunu kim kazanacak?

Komplo teorilerinden hoşlananlar şu sıralarda fazla mesai yapıyorlar. Senaryo hep aynı: Birileri Türkiye‘yi oyuna getiriyor ve kapalı kapılar ardında bizi piyon gibi kullanıyor. Ben bu teorilere katılmıyorum. Evet, ortada büyük bir güç kavgası yaşanıyor. Bu kavganın başrollerini İran ile Amerika paylaşıyor. Gelişmelerde Türkiye oyun yapıcı değil ancak etkili bir rolü var, o kadar.

Kendi çıkarına göre hareket ediyor. Karşılıklı cepheler şöyle ayrılıyor: Bir yanda İran var. Nükleer güç olduğu anda bölgedeki etkinliği kesinleşecek ve liderliğini ilan edecek. Bunun için yanına Irak’ı alması, Suriye’deki rejimin yıkılmaması gerekiyor. Hizbullah üzerinden de Lübnan’ın bir bölümünü kontrol edebiliyor. Bu şekilde bir Şii kuşağı oluşturabilecek.

Öte yanda, İran’ın böylesine güçlenmesini hiçbir şekilde kabul etmeyen Amerika-İsrail ittifakı var. Bu ittifaka destek verenler de “Sünni cephe”yi oluşturan, Türkiye-Suudi Arabistan- Mısır-Ürdün-Katar ve Körfez Ülkeleri. Bu cephelerden biri kazanacak. İşte o zaman bölgedeki sınırlar yeniden çizilecek, etkinlikler ve liderler farklılaşacak.

TOGEM 363’üncü okulu açtı

Toplumsal Gelişim Merkezi (TOGEM) bu hafta Beykoz’daki Hayriye İyicil Anaokulu’nu nefis bir törenle hizmete soktu. Saadet Gülbaran’ın girişimiyle 500 anaokulu hedefine bir adım daha yaklaştılar. Cemile Garan-Cemre Birand-Ali ve Ömer Karacan’ı büyüten Hayriye İyicil adına yaptırılan okul gezenleri kendine hayran bıraktı.

Eğer siz de bir sevdiğinizin adını ölümsüzleştirmek istiyorsanız TOGEM’i arayın (www.togemİstanbul. org, 0216 532 87 00-01, admin@togemistanbul. org) Emin olun ortaya çıkacak sonuçtan çok gurur duyacaksınız.

İnsan Manzaraları: Türkiye’den Altı Yazar Portresi

Yönetmen Osman Okkan’ı taa “32. Gün”ü yurt dışından yaptığım zamanlardan tanırım. Şimdilerde Almanya’da yaşıyor. Belgeseller yapıyor. Yaptığı belgeselleri de beğenirim. Geçtiğimiz yıl Robert Bosch Vakfı desteğiyle Türk yazarlarla ilgili bir belgesel dizisi yapmıştı. Geçenlerde arayıp müjdeyi verdi.

Bu seri 21 Ekim Pazar gününden itibaren TRT Türk’te 6 hafta boyunca her pazar saat 19.30’da yayınlanmaya başlayacakmış. Adı “İnsan Manzaraları-Türkiye’den Altı Yazar Portresi.” Dizi adını Nazım Hikmet’in dünyaca ünlü destanından alıyor.

Nazım Hikmet, Yaşar Kemal, Orhan Pamuk, Elif Şafak, Murathan Mungan ve Aslı Erdoğan’ın yaşam öyküleri, eserleri derinlemesine incelenmiş. Dizinin, içinde kitaplar da olan DVD seti 2012 yılının başlarından bu yana Almanya’da büyük ilgi görüyormuş.

Goethe Enstitüsü, TRT Türk ile işbirliği yaparak üniversitelerde ve okullarda yazarların da katılımıyla filmleri göstermeyi, söyleşiler düzenlemeyi planlıyor. Bence kaçırmayın.

İran satrancı keşfetmiş bir kültüre sahiptir...

Kimi resmi demeçleri izliyor, medyadaki anlı şanlı yazarlarımızın yorumlarını okuyorum ve hayretler içinde kalıyorum. İran’a yönelik ya genel bir alkış veya genel bir küçümseme rüzgarı esiyor. İran’ın ne olduğunu, politikalarını yakından izleyen ve değerlendirenlerin sayısı hem son derece az hem de son derece etkisiz kalıyorlar. Unuttuğumuz bazı noktalar var...

İran, Pers İmparatorluğu’nun mirasçısıdır. Kolayca alt edilemez, kolayca oyuna getirilemez. Dış politikalarını yakından izlediğiniz zaman hemen farkına varırsınız. İnce eleyip sık dokurlar. 22 yıldır başta Amerika olmak üzere Batı dünyasını parmağının ucunda oynatıyor. Uzaklara gitmeyin, nükleer politikalarını nasıl yönettiklerine bakın... Lübnan, Irak ve Suriye’ye yaklaşımını yakından izleyin... Bölgede dış politikasını böylesine inceden inceye ayarlayan ve başarıyla sürdüren başka bir ülke var mı? Aman İran’ı küçümsemeyelim.

Bu tabii ki “boyun eğme” anlamına gelmez. Boyun eğmeyelim ancak gereksiz sataşmalara da girmeyelim. Unutmayalım ki İran satranç oyununu keşfetmiş bir ülkedir... İster Şah gibi bir diktatör tarafından yönetilmiş olsun... İster din adamları tarafından yönetilsin, İran’ın kumaşı başkadır. Ne Suudi Arabistan’a benzer ne Mısır’a...