Sen Kuşları Boş Verme!

Küçükken kuşlara karşı epey mesafeli, hatta biraz düşmandım. Sebebi, yaptığım her kabahati onların anneme yetiştirmesiydi.

Çocukluk aklı, kafamı kaldırdığımda bir şekilde daima kuşları gördüğüm için, bunun doğruluğuna ikna olmuş ve kanatlı hayvanları bir tür felaket habercisi olarak görmüştüm. Gerçi Ruslar kadar ciddiye almıyorum ama Maya Takvimi’ni bütünüyle boş vermenin de çok akılcı olduğuna inanmıyorum. Akılcı analiz ve yaklaşımlarla, bir tür geyiğe dönüştürülen ‘kıyamet’ teorisinin birtakım ikaz ve hatırlatmalar içerebileceğini düşünüyorum. Rus örneğini vermemin sebebi; bu takvimi fazlasıyla ciddiye alıp kıyametin Aralık 2012’de kopacağını düşünerek başta emlak ve taşıt vergilerini ödemeyen Rus sayısının çokluğu. O kadar ki Rus Meteoroloji Dairesi, ‘2012’de kıyamet beklenmediğini’ açıklamak durumunda kaldı.

Aslında tek başına Maya Takvimi değil bu tedirginliğin sebebi. 2012 yılı başlarında dünyada yaşanan birtakım felaketlerin, yakın geçmişte olan başka afetleri de hatırlatmasıyla böylesi bir kötümser beklentiyi oluşturdu. Bunun en bariz göstergelerinden biri olarak kuşları gösteriyor uzmanlar. Dünyanın kaderinin bir şekilde kuşların kaderiyle bağlantısının olduğu hem bilimsel, hem de tarihsel bir kabul. Hatırlayalım; bu yılın başında ABD, Arkansas’ta yaklaşık 5 bin karatavuk sebebi bilinmeyen nedenlerle gökyüzünden ölü olarak yerlere düşmüştü. Aslında bir önceki sene de, benzer ama daha düşük yoğunluklu bir felaket görüntüsü vardı ama 2012’de bu zirve yaptı.

Resmi makamlar, ne kadar araştırsalar da bunun nedenini bulamadılar ve sonunda işi, ‘Yeni yıl kutlamaları nedeniyle yapılan havai fişek gösterisi’ne bağladılar. Bu makamlara göre, havai fişekler kuşların radar sistemini körelttiği için karatavuklar yön bulma kabiliyetlerini kaybedip yere çakılmışlardı. Benzeri tuhaf bir durum yaz aylarında İngiltere Penrith bölgesinde yaşandı. Yüzlerce kuş bedenlerindeki yara izleriyle yere çakıldı. Çoğu daha düşmeden ölmüştü. Bu durum bilim adamlarını yine şaşkınlığa sevk etti ve araştırmalar aylar boyu sürdü. Sonunda geçtiğimiz gün meşhur  “Veterinary Record” dergisinde sonuçlar yayımlandı ve mesele kısmen de olsa aydınlığa kavuştu. İngiltere Hayvan Sağlığı ve Veterinerlik Laboratuvarları Kurumu’na (AHVLA) göre, kuşlar fermante olmuş meyve tanelerinden fazla yiyerek kafayı buluyor, yani sarhoş oluyor, bunun neticesinde dengelerini ve yön bulma yeteneklerini kaybederek yere düşüyorlardı. Elbette, mesele gerçekten böyle olmuş olabilir ama soru şu: bin yıllardır yaşayan bu kuşlar, yine bin yıllardır mevcut ve fermante olan bu meyveleri daha önce hiç yememişler miydi?

Neyse yazımızın konusu bu değil zaten.

Mesele şu; insanoğlu özellikle son asırda ayarlarıyla oynadığı dünyanın dengesini muazzam şekilde bozmaya başladı. Küresel ısınmadan iklim dengesizliğine, hayvanların soylarının tükenmesinden doğal felaketlerdeki artışa kadar birçok şeye sebep olarak bu gösteriliyor. Ve inanıyorum ki, bu bozulan denge ve yaklaşan felaketlerle ilgili en ciddi uyarıyı kuşlar yapıyor. Evrendeki minicik bir denge bozulmasının, bir başka yerden patlak vereceğini artık bilim adamları da kabul ediyor. Kuşlar ise, sadece kendi türleriyle ilgili değil, hatta sadece canlılarla ilgili de değil, evrendeki hemen her değişimle ilgili öncü belirtilerin, haberin ve reaksiyonun göstergeleri.  Bu cümleden olarak Atlas Dergisi’nde geçtiğimiz yıl yayımlanan ‘Kuşların Ölüm Yüzyılı’ dosyası okunmaya değerdi. Ne tevafuktur ki, tam da bu konuyu düşünürken karşıma Nahl Sûresi, 79. ayet çıktı: “Gökyüzünde Allah’ın emrine boyun eğerek uçan kuşları görmüyorlar mı? Onları gökte ancak Allah tutar. Şüphesiz bunda inanan bir toplum için ibretler vardır.”