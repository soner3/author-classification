Hep Kahır!

Rumen futbol takımının kaderi biraz bizimkine benziyor.

 Aşağı yukarı aynı dönemde başarıyı yakalamış iki millet. Bir ara (1997) dünya klasmanında üçüncülüğe kadar çıkan Romanya, o gösterişli günlerinden çok uzak. Rüya takımı dağıldıktan sonra Rumen futbolu (Komünizmin çökmesinin de etkisi olabilir) bir daha iflah olmadı. Onlar da bizim Hakan, Hasan, Tugay, İlhan’lı kuşağı özlediğimiz gibi, meşhur Hagi, Filipescu, Popescu’lu kuşağa hasret ve benzeri bir jenerasyon oluşturma çabasındalar.

Romanya belki çok büyük futbol oynamıyor, çok pahalı ve yıldız futbolcuları da yok belki ama haddini bilerek oynayan bir takım. Maçın ilk dakikalarından, bu takımın neden haftalardır mağlubiyet yüzü görmediğini anlıyoruz. Maceraya atılmadan, belli bir savunma hattı belirleyip oraya kuruyorlar defansı. Bundan sonrası onlara hücum yapan takımın işi. Ya -bizim yaptığımız gibi- dakikalar boyu sağlı sollu yüklenmenize rağmen sızamayacaksınız ya da teknik kapasitesi yüksek oyuncuların adam eksiltmesiyle kaleye yaklaşıp şut atacaksınız.

Anlamadığım şey, Arda ve Emre gibi, rahatlıkla adam geçecek oyunculara sahip olmamıza ve kanatlardan yüklenmenin anlamsız olduğu ilk 20 dakikada ortaya çıkmasına rağmen, neden bu iki yeteneği kullanmadığımızdı.

Buna karşılık –cılız da olsa- şutları onlar attı ve daha önemlisi iki ani karşı atakla canımızı çok sıkabilirlerdi. Ki ilk yarı sona ermeden bunu başardılar. Biz maçı izlemekten sıkılıp, stadı terk etmeyi düşünürken, gördük ki, Volkan bizden önce çıkmış!

Takımımızın üzerinde tuhaf bir hal var. Yoksa, gücü ne olursa olsun, eğer çok ciddi kalite farkı yoksa, ev sahibi bir takım golü yedikten sonra otomatik olarak rakibe yüklenir ve bunaltır. Ama nedense biz bunu yapamıyoruz. Yapamadığımız gibi, rakibe farkı artırma imkânlarını cömertçe sunuyoruz.

Garip bir miskinlik, ciddiyetsizlik ve halsizlik var futbolcularımızın üzerinde. Sanki hâlâ hazırlık maçı yapıyormuşuz gibi bir hava sinmiş üzerimize ve bir türlü atamıyoruz bunu. Kolay kolay da atacak gibi değiliz, tribünlere bando yerleştirilerek aşılacak bir sorun gibi durmuyor bu. Teker teker ele alındıklarında, hepsi rakip oyunculardan üstün olan isimlerden kurulu bir kadro, bir türlü ekip olamıyor. Maçın son çeyreğinde elbette skoru koruma yoluna gittiler. Maç boyunca sakin olan takımımız bu zaman diliminde panikledi ve bu panik, oyunumuza ‘şuursuzluk’ olarak yansıdı. Bu yansımanın en bariz göstergesi topu ‘şişirmekti’ ve bunu iyi yaptık. Unuttuğumuz şey, en çok orta yapan değil, gol atan puan kazanıyordu!

Bu saatten sonra kimse kalkıp, ‘Selçuk yoktu, Burak yoktu’ filan diye bahane üretmesin, kim olursa olsun netice değişmezdi bence. Zaten oyuna ‘Mevlüt’ün girmesi maçı en iyi şekilde özetliyordu… 