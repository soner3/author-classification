Cuper Faktörü

İki yenilgisiz takım, iki çetin ceviz, bu seneki ligin iki fiyakalı ismi: Orduspor ve G.Saray. Başlama vuruşu yapılmadan, misafir takımın isminin büyüklüğüne bakarak, her ne kadar 'beraberlik' tahminleri yapılsa da, İstanbul medyasından uzak olmanın şanssızlığı dolayısıyla ev sahibi takımın 'hoca' faktörünü çok bilemeden maça başladık.

Her iki taraf da oyun anlayışını daha ilk dakikada belli etti ve kendi gücünü rakibe kabul ettirmek adına karşılıklı yüklenmelerle verdi startı. Topu alanın rakip kaleye doğrudan oynaması, maçın gollü ve zevkli geçeceğinin ilk belirtisiydi.

Konuk ekip, her ne kadar, ev sahibinin baştaki enerjisine geçici heves muamelesi yaptıysa da, 10. dakikada, maçın pek de öyle kolay lokma olmadığını anladı. Zira golü atan Orduspor, klasik Anadolu takımı gibi, öne geçince hemen geri çekilen bir yapıdan çok uzaktı. Nitekim, Sarı-Kırmızılılar baktı ki rakibin sakinleşeceği yok, kendisi aktifleşerek rakibi frenlemeye başladı. Ki ilk yarım saat sonrasında ev sahibinin aklına tabelayı getirmeyi başardı. İlk yarıda akılda kalan; Hasan Kabze, ilk röveşata denemesinde rakibin engeline takıldı ama, bir sonrakinde, doğrusu son dönemlerde pek görmediğimiz artistik vuruşu yaptı.

İkinci yarının ilk faslı, ilk yarının tekrarı gibiydi. Gelen ikinci gol sonrasında Cuper oyuna müdahale etti ve ardı ardına gelen değişiklikler ile orta sahaya bir ordu yıktı. G.Saray, gol atabilmesi için bu kalabalık hattı aşacak verimlilikten uzak olunca rotasyonlar da işe yaradı.

Son beş dakikalık, bilinçsiz yüklenmelerden en fazla bir gol çıkardı, o da ev sahibi takımın kalecisine takıldı. Türk futbolunda 'hoca' olmanın bir kaderi vardır. Başarılı neticelerde, takdir sıralamasında en sona konulan teknik direktörler, başarısızlık durumunda 'yangında ilk harcanacak' olarak görülür. bu sebepledir ki, başka ülkelerde olmayacak bir sıklıkta hoca değiştirir takımlarımız.

Hector Cuper, futbolu çok iyi bilen tam bir 'Hoca'. Ne riske giren bir hayalperest ne de 'biz küçük takımız haddimizi bilelim' pısırıklığına takılıp kalan bir bilen. Sadece bireysel geçmişi, tabiri caizse CV'si bunu söylemiyor, Orduspor'un şu an bulunduğu durum da, başarılarının tesadüfi olmadığını gösteriyor.

Elbette ter döken Ordusporlu oyuncuların hakkını yemek istemem. Sağlam defans, akıllı orta saha ve zıpkın gibi bir hücum hattı. Lakin bu kurguyu yapan ve yerleşik hale getiren Hector Cuper, bana göre, maçın kaderini tayin etti. Konuk ekip ve teknik direktörüne ise, ellerini arkaya bağlayıp kaderine razı olmaktan başka yapacak bir şey kalmamıştı.

Bu maçı, G.Saray yenilgisi olarak değil, Orduspor galibiyeti olarak konuşup, değerlendirmek lazım. Doğal olarak dikkatli gözlerimiz büyük takımlarda ama zaman geçtikçe Orduspor gibi takımların lige heyecan ve renk kattığını daha net göreceğiz. .