Kasım’da Dert Başkadır!

“Allah bu dönüşüm kararını alanlardan razı olsun.” dedi. Tam olarak anlamamıştım ki, ‘kentsel’ kelimesini telaffuz edemediği için söylemediğini fark ettim.

Önce büyük kentlerin yoğun semtlerinde akşamları ortaya çıkan, iki elleriyle çektikleri kocaman kirli ama modern küfeleriyle çöplüklerde gezinen ‘atık’ toplayıcılarıyla karıştırmıştım onu. Kâğıt topluyor zannettim ama ne çuvalı öyle profesyonel hazırlanmıştı, ne de üstü başı bu işten para kazananlar gibiydi. Asla gizleyemediği bir mahcubiyet vardı tavrında. Besbelli ki utanıyordu… Bu nedenle çok büyük bir suç işliyor gibiydi hareketleri. Çürümüş beton, paslanmış demir ve kirli plastik pencere çerçeveleri arasında sessiz ama dikkatli geziniyordu.

Manzara bana 99 Depremi’ni hatırlattı bir an. Enkaz kadar büyük bir acı yansımıyordu tablodan ama en az onun kadar etkileyici bir hüzün sızıyordu. “Bu Kasım başka.” dedi ve ekledi: “Allah yüzümüze güldü.” Sözlerinden aslında epey bir süreden beri her Kasım aynı şeyleri yaptığını anlamak güç değildi. Bu anlamda belki uzmanlaşmıştı ama asla profesyonel olamamıştı. Uzmanlaşmıştı, zira işin inceliklerini çok iyi biliyor ve muazzam bir gözlem yeteneğiyle aktarabiliyordu. Aslında kabuğunu kırmam epey zor oldu. İlk karşılaşma anımız çok da romantik olmamıştı. Kentsel dönüşüm kararları çerçevesinde yıkılan birkaç katlı evlerin birinin enkazında denk geldik birbirimize. Numaraları silik bir sokakta adres arıyordum ve gayr-ı nizami çürük dişler gibi dökülmüş binaların çoklukla bulunduğu bu kenar semtte işim epey zordu. Sabahın erken saati olduğundan soracak kimse de yoktu ortalıkta. Ve hava epey soğumuş, mevsim yavaş yavaş kışa teslim oluyordu. Biliyorum yaz aylarından biri olsa, mutlaka evlerinin camından inşaatı seyreden meraklı mahalleli kadınlar bulmak mümkün olacaktı.

Yoktu kimse ve ben yağmurun, inceden değil, basbayağı acımasızca dövdüğü anlarda arıyordum adresi. En az yarım asırlık bir binanın cenazesini kadavra gibi eşeleyen tabip gibiydi. Sesimi duyuramayacağımı anlayınca inip yanına gittim. Açıkçası, ikimiz de epey tedirgin olduk başlarda. Bir ara hırsız filan diye düşünmeye başladım ama açıkçası bu işler için oldukça yaşlı sayılırdı. Kafasına geçirdiği Anadolu işi kalın takkesi onu tipik ‘cami cemaati’ statüsüne sokuyordu hem. Kâğıt filan topluyor sandım ve yadırgamadım. Sorduğum adresi bilmiyordu çünkü o da buraların yabancısıydı. Sabahın o saatlerinde bilmediği semtlere gelmişti. Belli ki tanınmak istemiyordu. Büyükçe bir çürümüş ahşap parçasını çuvalına sığdırabilmek için kırmaya çalışıyor ama muvaffak olamıyordu. Yardım etmek istediğimde ise biraz rahatsız oldu. Neden sonra çekinmesine gerek olmadığını hissetti ve beraberce koca tahtayı yerdeki büyükçe bir kirişe kıstırarak ikiye bölmeyi başardık.

Elleri... Nasırlı değildi ama yaptığı işten dolayı epey yıpranmış olduğu da belliydi. “Torunlar olmasa ben ve ahretlik battaniye ile de geçiririz kışı ama.” diye açıklama yapma gereği hissetti sonra. Isınmak için her sene bu zamanlar yapıyormuş bu işi. Bir tür kış hazırlığı... Doğalgaz çektirememişti elbette, hem çektirse bile faturasını ödeyemeyeceği her halinden belli olan bu yaşlı adam, yorgun bedeninin taşıyabilme haddinden epey fazla yakacağı doldurmuştu çuvalına. “Dün gelip izin aldım inşaat sahibinden.” diye ekledi. “Hak geçer evlat, korkarım!” Yardım talebimi de geri çevirirken, yaşından beklenmeyecek bir güçle sırtına yükledi kocaman küfesini ve yola koyuldu. Yağmur şiddetli yağıyordu, aylardan Kasım’dı ve hafta sonu üniformalarını giymiş çocuklar daha yeni yeni okullarına doğru yola çıkmışlardı.