Muvafık Gazeteye Ne Hacet?

Adalet ve Kalkınma Partisi olağan kongresini yapıyor, partinin 2023 yılı hedefleri ve hatta sonrası tartışılıyor... Bu hedeflerin en anlamlısı da, kişi başına 25 bin dolar milli gelir!
Hiçkimse AKP'nin önümüzdeki on yıl içinde iktidardan düşeceğini tahmin etmiyor. (Basın soytarıları da etmiyorlar da, ekmek parası işte... İki yıl içinde Erdoğan'ın iktidardan düşeceği, yeni bir parti kurulacağı ve başına da Gül'ün geçeceği iddiasına herkes bir "tarafıyla" gülüyor.)
On yıldır "başımızda" olan AKP'nin iktidar döneminin siyasi bilançosunu çıkaranlar oldu.
Elbette "iktisadi bilançosunu" çıkaranlar da...
Hatta bir gazete, üstelik "azgın muhalefet" yapan bir gazete, kendi onuncu varlık yıldönümüne denk getirerek özel bir ek bile yayınladı! (Biz yapsak etmedikleri hakaret kalmaz.)
Bu gazete hangi gazete? Hani şu, birtakım kadıncağızları düzmece anketlerle "en çok beğenilen köşe yazarı" yapıp sonra da foyası meydana çıkınca rezil olan gazete...
Buna göre, bakınız on yılda neler olmuş:
Türkiye, dünyanın 16. büyük ekonomisi durumuna yükselmiş. Eskiden 26. sıradaymış.
Kişi başına düşen milli gelir 10 bin doları aşmış. Eskiden 3 bin dolarmış.
İşsizlik yüzde 10'un altına inmiş.
İhracat 36 milyar dolardan 140 milyar dolara çıkmış.
Kamu sektörünün borçluluk oranı tek haneli rakamlara düşmüş.
Dış ticaret hacmi yüzde 300 artmış.
Gayrımenkul üretimi de yüzde 300 artmış.
On yılda 110 milyar dolar yabancı yatırım sermayesi gelmiş.
Bireysel emeklilik "devrimi" sürüyormuş...
Teknoloji ve iletişimde 2015 hedefleri daha şimdiden yakalanmış.
Turizm sektörünün yatak sayısında 1 milyona yaklaşılmış. Kapasite on yılda iki kat artmış.
Elektrik üretimi yüzde 77 artmış.
Enerji tüketiminde tek rakibimiz artık Çin kalmış.
Banka kredileri 15 kat büyümüş.
Bankacılık sektörü de 5 kat büyümüş.
Otomobil ihracatımız da 6'ya katlanmış.
Turist sayısında İstanbul, Roma, Viyana, Dubai ve Barselona'yı sollamış geçmiş.
Eh, buna karşılık darbeciler hapisteymiş, vah vah, yazık değil mi bu yavrulara, pardon, koçyiğitlere?
Ben anlayamadım vallahi, kafam karıştı, bu gazete özellikle anket konusunda "asparagas" yapmayı alışkanlık haline getirmiş bir gazete (gerek seçim anketi, gerek kadın anketi), acaba bu yayınladığı ekonomi tablosu da mı asparagas? Memleketin iyiye gitmesi bir kere "prensiplere aykırı" yahu! Atatürk size "bürokrasiye aldırmayın, sivil iktidarla kalkının" mı demişti?
Dolayısıyla, memleket gerçekte çok kötüye gidiyor olmalı, halk aç ve açıkta, yangın var, batıyoruz...
Bu halk bu tablonun hesabını sorar arkadaşlar, iki yıl içinde Erdoğan'ı devirir, Gül'ü iktidara getirir, o da Kürtler'e "hadi gidin gayrı" deyiverir, enteller mutlu olurlar. Vallahi billahi...