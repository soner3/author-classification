"Kill For You" Ve Savcılar!..

Bir ülkede yasalar ya vardır, ya yoktur!.. Yasa "Laf olsun, torba dolsun, bizde de bulunsun" diye çıkmaz..
Çıkar mı yoksa?..
Bunu, ülkemin savcılarına soruyorum..
Türkiye, Futbolda Şiddetle savaşmak amacı ile, dünyaya örnek olacak bir yasa çıkardı. Sonra bir miktarını piç etti ama, aslı, özü ve tüm gerekçesiyle orda duruyor..
Peki o yasa orda dururken, hem de bir UEFA maçında binlerce "Kill for you" bayrağı nasıl açılıyor tribünlerde?..
"Senin için öldürürüm.."
Dikkat buyrun.. "Ölürüm" bile değil.. "Öldürürüm.."
Futbolda Şiddet Yasası'nı kaldırın. Türk Ceza Kanunu'na göre dahi suç..
Ama binlercesi stadyumda.. Binlerce.. Ve hepsi bir örnek. Yani ortada bir iki çılgının yazdığı bir "Suç" pankartı yok.. Bir organize eylem var.. O bayraklar, stadın hemen altındaki kulüp satış mağazasından mı alınıyor, yoksa birileri organize edip gelenlere mi dağıtıyor?. Her ikisi de suç..
Bu suç, o gün o statta Şeref Tribünü'nde mutlak Cumhuriyet Savcıları vardı. Onların gözlerinin önünde işleniyor.
O gün o statta bu kentin mülki idarecileri, vilayet, emniyet yetkilileri vardı. Onların gözleri önünde işleniyor.
O gün o statta Federasyon Temsilcileri vardı. Onların gözleri önünde işleniyor. O gün o statta ev sahibi kulübün başkanı ve yöneticileri vardı. Onların gözleri önünde işleniyor ve bunlardan hiç ama hiç biri, kaldırılması, toplatılması yönünde bir işaret, bir işlem, bir eylem yapmıyor.. Suç orda duruyor. Sorumlu ve yetkilerde orda..
Bu ülkede "Harçsız üniversite istiyoruz" diye pankart açan öğrenciler "Terörist" diye mahkûm olur, altında Adalet Bakanı'nın da imzası olan kararname ile harçlar kaldırılırken, hâlâ hayatları ve öğrenimleri kaymış hapis yatarlarken baştan aşağı suç, hem de organize suç "Kill for you" pankartlarına, devlet nerdeyse alkış tutuyor.
Türk Ceza Kanunu resmen rafa kaldırılmış. Futbolda Şiddet Yasası fiilen mülga!..
Bu kentte devlet, tüm unsurları ile yok..
O zaman, İstanbul halkı da birtakım zorbaların kişisel kararları ve devletin onayı ile hayvan muamelesi görünce niye şaşıyoruz ki..
"Bu hayvanlar bir arada maç seyredemez. Birinin olduğu yere öteki gelmeyecek.."
Sakın gelmesinler..
Yoksa "Kill for you" haa!..
***

D- Smart'ın yayın yönetmeni, marifet yapar gibi bir iğrençliği ekrana getirip uzun uzun tuttu. FIFA ve UEFA'nın en çok uğraştığı konu üstelik.. Irkçılık ve ayrımcılık..
Tüm Rus kadınlarını "Nataşa" simgesi altında fahişe ilan eden pankartlar.. Hangi iğrenç kafa bunları hazırlamış, stada sokmuş kaldırıyor.. Ekrana nasıl geliyor..
..Ve ertesi gün.. O pankartı hazırlayan ve açanlar hakkında nasıl ve niçin soruşturma açılmıyor?.
Türkiye dağ başı mı?. Bir pankartın suç olması için, içeriği ne kadar masum olursa olsun önemli değil, ille de bir iktidar mensubuna karşı mı açılması lazım bu ülkede..
Bir dost ve komşu ülkenin tüm kadınlarına, hem de takımların sahaya "Respect/ Saygı" forması taşıyan çocuklarla çıktığı bir uluslararası maçta "Orospu" demek, nasıl geçiştiriliyor?.
Hadi devlet yok.. Sivil Toplum örgütleri de mi yok?. Hani o her şeye maydanoz feministler?. Başka ülkelerin kadınları, kadın değil mi yoksa?..
Başa dönüyorum..
Bir ülkede yasalar ya vardır, ya yoktur!.. Yasa "Laf olsun, torba dolsun, bizde de bulunsun" diye çıkmaz..
Çıkan yasa uygulanırsa "Yasa" olur ancak, öyle değil mi, Sayın Cumhuriyet Savcılarım!.
Öyle değil mi, çıkan yasaları yürütmekle görevli olduğu o yasanın son maddesinde yazılı, Sayın Adalet Bakanım..