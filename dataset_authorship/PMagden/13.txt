Yazarlarla İlgili Hakikatler Ve Başka Şeyler

Londra'dayım: hâlâ ve birkaç gündür burdayım. Türk Gazeteleri'ni görmediğim gibi internete filan da girmedim.
Birileri Yurt Dışı'ndan 'bildirince' çok fena sinirlenip 'Bana ne ulan?' oluyorum. Bu hissiyatımı sizlerle de bir-iki paylaştım.
Ve fakat 2 adet stoktan (mal) girdikten sonra, ya Londra'liicam ya hiç: Seçim sizin.
Bir de Çok Yakın Arkadaşım "Kıskanıyorum böyle hadiselere katılmanı" dedi.
Tamam, 'Komşunun Kedisini Dahi Kıskanacak' tiynette bir arkadaştır. Ve fakat Uluslararası PEN'in davetlisi olarak 3 gün 3 gece süren FREE THE WORD! (Kelimeleri Özgür Bırak) 'edebiyat festivalinde' konuşmaya gittim.
Konuşmacılar arasında bazı fiyakalı isimler filan var: O da kıskanıyor, Yazar Milleti'yle takılmak iyi bir şeydir/insanı aydınlatır/ilhamlandırır filan zannediyor.
Zira (maalesef) Yurt İçi'nde ve Dışı'nda yeterince yazarla takılmamış. Bu Yazarlar NE sıkıcı, bezdirici, ya da PR freak, ya da fare (farecan ya da farecin) yaratıklardır bilmiyor. 1950'lerin Amerikalı, İngiliz, Fransız yazarlarıyla takılacağını zannediyor.
"O tren kalktı, gitti, kaçtı oğlum!" (burda O Arkadaşım nezdinde yazarları 1 halt zanneden herrr saf ve temiz ruha sesleniyorum.) Şimdiki yazarlar 'How to be a mouse?'un kitabını her gün yeniden yazıyorlar.
Tabii bir de taksiyle havaalanından otele ilerlerken The Guardian'ın binasının önünden geçtik.
"Owned by no one. Free to challenge anything."
The Guardian
Yazmışlar duvarlarına a-ha bu kadar!
Geçimini köşecilikten temin ediyorsan, hadi daha az acıklı olalım, 10 küsur yıldır köşe yazarlığı yapıyorsan, BU sloganın filan bir nevi 'compare&contrast' krizlemesi tetikleyeceğini- kabul edelim.
Peki bizim burdakilerin duvarlarında diyelim:
"Owned by THE BOSS. Will NOT challenge A thing"- neden yazmıyor?
BU yazsa bari samimiyetimize bina kurup rahatlicam. YOK! olmaz. Yanlış Etiketleme Sanayii kafalarımızı karıştırıyor, kalplerimizi kırıyor, onurlarımızla oynuyor; üstelik bazılarımızı feci yalnız kılıyor. Zira Mutlak Çoğunluk 'yanlış etiketlemeleri' benimsemiş, kabullenmiş, içselleştirmiş sahiplenmiş- 'Doğru etiket!' isteyen bi avuç kişiye dişş bilemeyi, marifet sanıyor.
Memleket Gerçekliğimiz'e dair bu hicran dolu paragrafı attırdıktan sonra- gelelim Arab'ın yazar kesmesine!
Yazarlar 'artist' oluyorlar Sevgili Hemşehrilerim. Kadınları Mini Maus, erkekleri Miki Maus ya da benzeri 'rollerle' karşınıza çıkıyorlar.
İlk gün Donat'la koşa koşa Avustralya Yerlisi bir hanımla, Kenyalı bir beyin konuşmasına gittik.
Hani misafir evlerinde beş yaşındayken filan insanın nasıl uykusu gelirse, o kadar uyku bastırdı. (Dişçi Koltuğu'nda filan.)
Kenyalı (ve epeyce ünlü) yazar 'perform' ederken, 'cute' 'cute' 'cute'tu. Yani sevimliliğin kitabını 'sahnede' yeniden yazdı durdu.
Bir de yazarları dinlemeye giren ahalinin (Batı'da) Gülme Efektleri hastalığı var: Hani sit-com'larda zırt gülme sesi, pırt gülme patlaması koyarlar ya millet gülmeye koşullansın diye. Kenyalı Yazar 'royal ass-hole' diyor- kahkidi hohhoh hoh! E, şimdi ilkokul üçler, dörtler çok gülerler ya 'kıç, çiş, popo, mopo' desen. Aynı hesap.
Geri kalmış ülkeden geliyorsan 'cute' olman, gülme/güldürme faktörüne yaslanman çok önemli. Ya da bir Dram Ağbi/Abla olacaksın Avustralya Yerlisi yazar hanım gibi: Tamamen damardan antropolojiye yaslanacaksın. Eda ve tavırlarınla da, Acıklı Ülkenin acıklı hallerini her an acılar ve sıkıntılar içinde sergileyeceksin.
Ya da Amerikalı yazarsan bir elim yağda bir elim balda demeyeceksin. Birlikte konuşma yaptığım Francisco Goldman gibi, Guatemala'da öldürülen Bishop Gerardi üstüne, veri/veri/veri ciddi/ciddi/ciddi bir kitap yazıp, yüzünü acılar içinde büze büze Guatemala'daki durumu anlatacaksın.
Tabii ki Guatemala'daki bizden beter ya da bizle eşit düzeyde durumun kitap ışığına çıkarılmasını horrrr görmüyorum. Ama yazarların 'mallarını' sergilerken/satarken takındıkları teatral tavırları (affınıza sığınarak) horrrr görüyorum.
Ve fakat kısa festivalin kârı ne oldu? Emine Sevgi Özdamar'la tanışmak oldu!
Allahım! o ne şahane, gürül gürül bir kadın! Bunlar Anında Görüntü işler, bilirsiniz. Ya acayip birini sevip/beğenip müptelalık kesp edip habire birlikte takılmaya başlarsınız-
Ya da: İşte YA DA-
'Hayat Bir Kervansaraydır' kitabıyla 'Ölmeden Okunası 1001 Kitap' listesine girmiş bulunan, Alman Kültürü'ne ait ennn mühim ödüllerle taltif edilmiş bulunan (ve burda bunların hiçbirisi doğru dürüst duyrulmayan) Türkçe'den baharatlı Kendi Almancası'nı yaratıp taklitleriyle yepyeni bir edebiyat yaratılmasına vesile olmuş bulunan Bu Şahane Yazar, daha YENİ çevrilecek Türkçe'ye ve Merkez'den çıkacak en nihayet- inanabiliyor musunuz?
Zira Emine Sevgi, Türk Kadın Yazarların olması gerektiği üzre 'şizoid/hülyalı/gamlı prenses ve fakat icabında en verecen/sevecen kadınnn dınn dınnn' filan değil, Sosyaliçerik Abla değil, acıların yapmacığı değil, Oturak(lı) Teyze değil, o klişe değil, bu değil.
Emine Sevgi Özdamar hem bir 'dilbozan', hem bir 'oyunbozan'; hem de hakiki bir kadın, hakikatli bir insan.
Kapanış partisinde Şeytani Figür Salman Rüşdi filan da vardı. Ama artık kapatalım yazıyı. Bize NE Salman Rüşdi'den, değil mi ama?