Heeyt Var Mı Benden Daha Devletçi Lan!

Numunelik bir 1 Mayıs kutladık.
AK Parti kapatılma davasından gereken dersi, ziyadesiyle çıkartmışa benziyor: Herrr nevi hakiki demokrat olma ihtimali musluklarını kapatma becerisi ve gerekirse (arzu edilenden de fazla) itaat potansiyeli. İspatlandı.
Tahayyül edin: Devletçi Büyük Gaste bile '1 Mayıs Polis Devleti' manşetini atma fırsatını kaçırmıyor. Ay, birden işçinin emekçinin yanındaki yerlerini alıverdiler!
Bazı Yapmacık(lık) Zirveleri'ni mütemadi işgal eden köşe (vızır vızır) yazırları gibi! Yoksulluktan, yoksunluktan, emekten, zırt'tan pırt'tan düzenli aralıklarla söz edince; işte onlar böyle emekten, işçiden, yoksuldan YANA olmuş oluyorlar. Entelijansiya'nın tersine.
Moda olmadığı 'artık' halde! Ne acayip cesur yürekli, vicdanları doğru yerde, tik tak tik tak ağbiler/ablalar! Fasıl Heyeti ve Her Türlü İyi Niyet Heyeti (esasında: Tavşan Niyeti) canavarları!
DTP'lilerin elini filan sıkmayarak Valilerimiz'e yol gösteren, işçilere 'Ayak takımı!' diyerek 'Ananı da al git' tarzı 'sinirli ve fakat özü sözü bir/mert Karadenizli' karakterlemesine devam eden Sn. Başbakan.
Esasında, İçindeki Dengesiz Lümpen'e gem vuramıyor tabiatıyla. Millgörüşçü/futbolcu/imamhatipli: çok azıcık bir kazımayla, yüzünü gösteriyor.
"Avrupa'nın yüzüne bakabilelim bari" zorlamasıyla makyajladıkları 301'inci maddede diyelim; zaten herkes alt sınır olan 6 aydan cezayı yiyordu. Üst sınırın üç yıldan iki yıla çekilmesi de laf-ü güzaf'tır; Adalet Bakanı'nın iznine bağlı 'soruşturma' istemi de.
Hrant Dink, o zamanlar adı 159 olan (sonradan: Bizim Güzel) 301'imizden yargılandığında Adalet Bakanı'nın İZNİYLE başlamıştı soruşturması.
Yok: milletidir/devletidir ilaveleri de, davaaçmayısever Türkiye Savcıları'nı durduramayacak!. Türk Savcısı vazifeşinasdır!
Topyekûn kaldıramadılar; allayıp pulladılar, daha doğrusu makyajladılar 301'i.
Beni, değişikliğin geçmesi üstüne konuşmam için arayan BBC muhabirine "I am sick and tired of 301. I can not talk about it!" dedim.
Konuş konuş- bi yere kadar.
"Makyajsız çıkmam ağbi!"- Bu Topraklar'da slogan bu olmalı. Slogan BU esasında.
Tüm köşeciler, siyasetçiler, sanayiciler, catçılar curtçular bi makyajla çıkıyorlar karşımıza ve olay tamam zannediyorlar. "Çirkin siyasetçi yoktur, bakımsız siyasetçi vardır" hesabı.
Şimdi derin köşelerden derin uzlaşma kokuları yükseliyor: Kapatma Davası'nın 'yalnızca bir gözdağına' dönüşmesi için Arzulanan Uzlaşma hazırlıkları sürdürülüyor.
İktidar Bağımlısı AK Parti,ne biçim teşne zaten. Baksanıza Cemil Çiçek'in partiyi muhakkak ne kokoz uzlaşmalara 'çektiği için' EN NİHAYET görüntülerimizden silineceği ulvi ihtimali FOS ÇIKTI.
Hrant Dink'in öldürülmesinde 301'in dahli var. Cerrah'ın, Vali Güler'in, dönemdönem dönemin Adalet Bakanı Cemil Çiçek ve (o zamanlarki) İçişleri Bakanı Abdülkadir Aksu'nun dahli var.
Nasıl Ergenekon Çetesi'nin, Trabzon (eski) Jandarma Komutanı'nın, Trabzon (eski) İstihbaratı'nın dahli varsa, onların da BAL GİBİ dahli var.
Cerrah için Dink'in Cinayeti'nde ihmali görüldüğünden soruşturma açıldı mı, açılmadı mı? Kameralara "Yok, bana böyle bir şey ulaşmadı" demişti bıyık bıyık.
Şimdi bu feci devletsever Cerrah, Vazgeçilmez Vali Muammer Güler'le bitmez tükenmez fecaatteki icraatlarına, son 1 Mayıs Rezaletleri'ni eklemlediler.
Şahane bir CV'leri var: 'Bu İkiliye Dikkat!' Hart-yol kapasınlar; zort-meydan yasaklasınlar.
Hükümetlerinin DE inayetiyle.
Her fırsatta halkı terörize etsinler!
Bu İkili'ye olsun, şimdiki Hükümet Sözcümüz Cemil Çiçek'e olsun gözü gibi bakarak AK Parti, gereken mesajları vermediyse-
Veremediyse Ergenekon Çetesi'nin yeterince üstüne gitmeyerek- "Bir,iki,üç numaralar: kimmiş bakalım Bu Dokunulmazlar?" demeyerek yeterince uzlaşmacı/devletçi/ben dokunmam/beni aşar ağbici mesajını veremediyse hâlâ-
19 Mayıs'ta müthiş bir konuşmayla 'milleti kucaklaması' bekleniyor T. Erdoğan'ın. Devletinin kucağından, milletini kucaklaması.
Belki bayrağı öper, bir şiir okur, şakır şukur ağlayarak
Emine Erdoğan'ın vakkohakkoguccicucci eşarbını başından çekiverdiği gibi, yerine ipekten dokunmuş bayrağımızı dolayıverir.
Onlar rahat. Millet rahat.
Derin rahat. Ordu rahat.
Yargı rahat. Medyalama rahat.
19 Mayıs'ta çok çok büyük bir şovlama bekleniyor.
1 Mayıs; o zaman, iyi bir provaydı.
Genç Subaylar dahi rahatlarlar, böyle bir gelişmeyle. AK
Parti'yi Derin Türk Milleti'nden ayıran türban, netice itibariyle
bir teferruattır.
Cumhuriyet Gastesi'nde yazan ÖzDarbeciler dahi ağlar, eminim ağlar.
Herkesin etrafında kenetleneceği 'anti-emperyalist' sloganı da buldum: "Avrupa Birliği normlarının canı cehenneme!"