Mescitteki Ayakkabılar!

Eski günlerden dem vurup, bugün geldiğimiz noktayı yorumlayanların sayısı artmaya başladı.

Kimi gelinen noktayı çok beğeniyor, bir zamanlar ülkenin zencileri olan dindarların hak ettiği yere gelmeye başladığını öne sürüyor, kimileri de geçmiş günlere hayıflanıyor, bozulmadan, çürümeden bahsediyor...

Şüphe yok ki, devlet ya da hükümetler birtakım işlerini yaptırmak zorunda.

Bu işleri yapacak birileri de olmalı, olacak.

Yeni zenginler de oluşacak.

Devletin nimetlerinden sadece belli bir sınıf istifade etmemeli, toplumun her kesimine yayılmalı.

Bunlara inanıyorum.

“Mescitte devrim oluyor, ayakkabıların hepsi marka” diyen Erol Yarar’ın da birçok tespitine katılıyorum.

Ayşe Böhürler’in, “ideallerimizi ve imanımızı sağlam tutamadık” ifadesine de.

Ama bunların dinî hayatının bozulmasının, kendileriyle ilgili bir sorun olmaktan öte bir anlam ifade etmeyeceğini düşünüyorum.

Bir siyasi parti hareketinin öte yandan “dinî imanı muhafaza etme” paradoksu içinden nasıl çıkabileceğinin formülünü de bulmuş değilim.

Ancak, süreci ilgiyle takip ediyor, serzenişleri, yakınmaları, keyiflenmeleri gözlerken, bunların hangi saiklardan kaynaklandığını anlamaya çalışıyorum.

Bir zamanlar rahmetli Turgut Özal, Amerika’da Yakovas’la el sıkıştı diye küfredenlerin, Özal her İstanbul’a geldiğinde “zincirler kırılsın, Ayasofya açılsın” diyenlerin, Fatih Sultan Mehmet’in Ayasofya ile ilgili “lanetini” hatırlatanların, bugün İstanbul 2010 diye bir tuhaflık gösterisi için sıvaların altından Serafim çıkarmasını ne yalan söyleyeyim, şaşkınlıkla izliyorum.

Ayasofya’nın müze olması mı iyidir, camiye dönüştürülmesi mi iyidir, bir şey söylemiyorum.

Bu ayrı bir tartışma konusu.

Yapılanlardan bahsediyorum sadece.

*

Geçen haftanın önemli röportajları, Star gazetesinden Fadime Özkan’ın Erol Yarar, Haberturk gazetesinden Kutlu Esendemir’in Ayşe Böhürler röportajlarıydı.

Merakla okuyoruz ve değerlendiriyoruz.

Ne dedi, niye dedi, nasıl böyle dedi diye.

Ama en çok haksızlık edileni Ayşe Böhürler gibi geldi bana.

Çünkü çoğu kimse, röportajın başlığına bakıp okumamış, Ayşe Böhürler’e öfkesini dile getiriyorlardı. (“Şimdi olsa örtünür müydüm bilmiyorum.”)

Popüler müziğe biraz kulak kabartanlar “Kaçak” isimli şarkıyı hatırlayacaklardır.

Şarkının –bana göre- en can alıcı sözleri “Bir daha bu yolları aynı hevesle yürür müyüm?” kısmıdır.

Ayşe Böhürler’in verdiği röportajın manşeti bana bu şarkının sözlerini hatırlattı.

Böhürler’in kendi kişisel örtünme hikâyesinden yola çıkarak dindar insanların yaşam tarzlarına ilişkin yaptığı tespitler, artık alttan alta en çok konuşulan konular arasında yer alıyor.

(Ak Parti’nin muhalefeti çıkacaksa, bu hareketten çıkacak. Saadet Partisi henüz daha ne yaptığını bilecek bir vücut sıhhatine ulaşamadı. İçerdeki sorunlar memleket sorunlarından daha fazla.)

Ama bu konuda söylenen sözler, “ilk taşı günahsız olan atsın” kabilinden, pek yerini bulmuyor.

Çünkü, artık ilk taşı atabilecek kimselerin sayısı hayli azalmış bulunuyor.

Birisi bir laf söylediğinde, diğerleri hemen onun eksilerini sayıp lafını toprağa gömüyorlar...

Ayşe Böhürler, “bir dönem İslamcılık adına ön plana çıkmış insanlar”a yönelik olarak, “Kapitalizmin hepimizi kuşatan hayat tarzı bizi değiştirdi. İdealizmden uzaklaştık. İdeallerimizi ve imanımızı sağlam tutamadık. Para, mevki, güç ideallerimizi zayıflattı” şeklinde özeleştiri yaparken, diğer taraftan MÜSİAD başkanı Erol Yarar “Türkiye’nin gerçek burjuva sınıfı biziz” diyerek, çok farklı bir bakış açısı sergiliyor.

Aslında kendi dünyasını anlattığı röportajında “gerçek burjuva sınıfı biziz” derken zihin dünyasının kodlarını da ele veriyor.

Bu, “ben” ve “biz” arasındaki gitgelleri sağolsun Dücane Cündioğlu yeterince değerlendirdiği için fazla ayrıntısına girmek istemiyorum.(Bakınız, Yeni Şafak.)

Sözün kısası şudur ki, cipe binip milyon dolarlık steril sitelerde oturanların, alttakilerle arası açılıyor.

Önümüzde, bu çatışmanın ipuçları görünüyor.

İmam Hatiplerin katsayısı kalkmış, başörtüsü sorunu çözülmüş, artık pek önem arzetmeyecek.

Yeri gelmişken, şu katsayı farkının giderilmesinden rahatsız olanların içinde özellikle Oktay Ekşi’nin zabıtlara geçmesini istiyorum.

“YÖK ve özellikle başkanı Prof. Dr. Yusuf Ziya Özcan, bir kenara yazsın: Bu devletin kuruluş felsefesine kimler ihanet etti diye bir gün birileri liste hazırlar da tarihe bunu tevdi ederse, bilsinler ki YÖK’ün son ‘katsayı’ kararına imza atanlar o listenin başında yer alacaktır.”

Ve devam ediyor...

“Bir gün İmam Hatip Liseleri mezunlarının ülkeyi ele geçirmelerinin alt yapısını hazırlıyorlar.”

Evet sayın Ekşi, İmam Hatiplerin katsayı sorunu niye çözüldü biliyor musunuz:

Artık devlette kadro verilecek İmam Hatipli kalmadı. Vali, kaymakam, hâkim, savcı atanacak, bakıyorlar İmam Hatip mezunu yok.

N’apalım, katsayı sorununu çözelim de elimizin altında hazır kadro bulunsun dediler.

İlahi, sayın Ekşi!..