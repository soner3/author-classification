Emre Mi Arda Mı?

Arda ihtiyacımız olan zihniyet değişimine örnek. İncecik, 90 dakika koşuyor. Emre çıkarıldığına inanamadı. Milli heyet ipe dizilip 'kusura bakma' der gibiydi. Sanki 'hatır'dan oynuyor

Önümüzde bir 'Arda örneği' var.
Bir de Emre...
Sadece futbolda değil, yaşamın her alanında ihtiyacımız olan şey, 'zihniyet değişimi'.
Arda kısa sürede o kiloları nasıl verdi de 'incecik' oldu?
Fazlalıklarından kurtulup, kondisyon da kazanınca 90 dakika koşan 'bir yıldız oyuncuya' dönüştü.
Emre, oyundan çıkarılırken önce inanamadı. Mutsuzluğu yüzüne yansıdı. Bizim kenar yönetimi ise adeta ipe dizilip, 'kusura bakma' der gibiydi.
Arda, 86'ncı dakikada sert bir ikili mücadelede ayakta kaldı, pasını da aktarabildi. Hele 90'da kendi ceza sahamızdan topu çıkarma hırsı görülmeye değerdi.
YETENEK SORUNU YOK
Bizim oyuncularımızda yetenek sorunu yok; tam tersine...
Mesele, disiplin ve mantalitede. Mesele istikrar ve sistemde.
Avcı, koşan ve mücadele eden takım oluşturuyor, çağdaş futbol bunu ister. Hücum ve savunmada takımın mutlak işbirliği ve toplu hareket edecek mekanizmanın kurulması.
Federasyon ona tam yetki vermeli, Emre örneğinde olduğu gibi yönlendirme yapmamalı. Yoksa da Avcı hatır-gönül-torpil-lobi gibi faktörleri asla göz önüne almamalı. Devrimci olacaksa, kararlı ve cesur davranmalı. İyi başladı, şansı da yüksek. Türk futboluna kalıcı ve sürdürülebilir başarıyı kazandırabilir. Seçtiği ekol, geleceği olan ekol.
AVCI'DA ISRAR EDELİM
İstikrar her şeydir.
İyi seçimler yapıp, onun arkasında durmak... Başarı böyle gelir.
Emre kariyerinin en parlak on yılında kaç takım değiştirmiş, sayabilir misiniz? Ben beş diye hatırlıyorum.
Dünyaca ünlü topçulara bakın.
Teknik ekip için de böyle. Biz gerek milli takımda gerekse kulüplerde ne değerler harcadık.
Derwall bir devrimin öncüsüydü Türkiye'de. Piontek de öyle. Terim ve Denizli o günlerin mirası.
Ben Avcı'da 'ısrar edelim' derim. Ama o da geleceğin takımını kursun. Dünyanın en iyi takımlarından oyuncular var elinde. Genç çocuklar... 2014'te, 2016'da oynayacak yıldızlara yatırım yapsın.
Dün yazmıştım. Van Gaal, oyuna alacağı Fer'in yanına gitti, (yardımcısı değil, kendisi) 2 dakika konuştu. Taktik verdi, motive etti. Devre oldu, oyuna alırken bir daha aynısını yaptı. Büyük yöneticiler, kadife eldivenli oluyor, seviyor ve sayıyor. Şefkatli ama gerektiğinde de sert. Muhakkak, yönetim ve tercihlerinde adil.
ALTYAPI MI DEDİNİZ?
Bitmeyen tartışmadır, altyapı konusu.
Milyar dolarların döndüğü sektörde torpil bir yere kadar. Bizim büyük takımların altyapısında yüzlerce çocuk. Çoğunluğu torpilli. Biz, yetenek avcılığı yapmıyoruz.
Eşin dostun, hatırlıların çocuklarına futbol öğretmeye çalışıyoruz. Çıkmaz. Yıldız çıkmaz.
Anadolu kulüpleri öyle değil. Altyapı liglerinin şampiyonlarını inceleyin.
Serpil Hamdi Tüzün modellerine ihtiyaç var. Metin-Ali-Feyyaz ekollerine.
Avcı'ya burada da iş düşüyor. Yaşı genç, vallahi karizmatik de. Şenol Güneş sendromu yaşamaz. Medya arkasında. Müthiş nesiller var elinde, Anadolu'dan Almanya'ya, Real Madrid'den Belçika'ya. Geleceğe yatırım yapsın. Amsterdam'da izlediğimiz takım bize umut ve güven verdi. Hatalarından da ders alsın, hiç kompleks yapmasın. Başarı zor olabilir ama o kadar da uzakta değil. Yeter ki bize yense de yenilse de gururla izleyeceğimiz, mücadele eden takım çıkarsın. Baksanıza, üçüncü kuşak gurbetçilerimiz 50 bin kişilik statta rakiple karışık oturdu, aslanlar gibi tezahürat yaptı, maç sonunda da iki takımı alkışladı. Zihniyet kırılıyor.