Gökyüzünde Devşirme Atlet Lobisi

İktidar partisinin kongresi ve Meclis açılışından sonraki akşam THY'nin 21.00'deki uçağıyla Ankara'dan İstanbul'a dönüyordum. Az sonra en ön sıraya Melih Gökçek ve oğlu Osman Gökçek oturdu, selamlaştık. Uçak kalktıktan sonra Osman'la yer değiştirip Melih Gökçek'in yanına geçtim. Bir süre kongreyi, siyasetin geleceğini konuştuk. 'Kim cumhurbaşkanı, kim başbakan olur' gibi fikir jimnastiği yaptık. Gökçek bir dönem daha aday olmak istiyor. Sonraki planı emekliye ayrılmak...
gokcek.jpgGökçek'le bizim yaptığımız aslında bir gazeteciyle bir siyasetçi arasındaki alışılmış, olağan politik muhabbetti. Ama az sonra ilginç bir şey oldu.
Kokpitten çıkan üniformalı bir pilot yanımıza geldi. Selam verdi, kendini tanıttı. Melih Gökçek'e yöneldi, 'Sizi bir süre kokpite alabilir miyim? Söylemek istediklerim var' dedi. Tam da sohbetimizin heyecanlı yerindeydik, içimden 'Bu da nereden çıktı' diye geçirirken, baktım Gökçek'in de gitmeye pek niyeti yok. Araya girdim; 'Burada konuşun, biz de sohbet ediyorduk'...
Adı Oral Büyüksarı, uçağın ikinci pilotu. Eskiden emniyet müdürüymüş. Başkan'a döndü, 'Biz bir ekiple Halter Federasyonu yönetimine aday olduk. Sizin desteğinizi istiyoruz' dedi. Ben şaşırmıştım. 'Konunun Gökçek'le ne ilgisi var?' diye sordum.
'Olur mu?' diye yanıt verdi: 'Melih Gökçek kimden yana tavır koyarsa, o kazanacak'...
Melih Beye baktım. O da Büyükşehir'e bağlı iki takımın toplam 16 delegesi olduğunu ve seçimlerde bunun büyük etkisi olacağını söyledi. Sohbet böyle bir süre devam etti. Oral Büyüksarı Başkan'a, delege yapısı ve adaylarla ilgili bilgi verdi, yapacaklarını anlattı.
Aslında buraya kadarki bölüm bile bana son derece çarpıcı geldi. THY'de bir pilot. Başkentin Büyükşehir Belediye Başkanı. Halter Federasyonu'ndaki bir seçim. Siyaset, spor, ekonomi, devlet... Bu kavramların ne kadar iç içe geçtiğini, ilişkiler ağının ne kadar komplike hale geldiğini ortaya koyan bir sahne, bir diyalog...
Ve gökyüzünde ilginç bir lobi çalışması... Ama inanın burada bitmedi. Çok şaşıracağınız bir detay daha var.
Pilot 20 Etiyopyali peşinde
Sohbetin son bölümünde THY pilotu Oral Büyüksarı, kendisinin başka spor kulüpleriyle ilgisini ve görevlerini de sıraladı ve Gökçek'ten bir konuda daha yardım istedi. Bakın neler söyledi:
'Ben yarın Etiyopya'ya uçuyorum. Daha önce oralarda görüşmeler yapmıştım. 20 Etiyopyalı atlet buldum. Genç, yetenekli ve parlak isimler... Anlaştım, bunları Türkiye'ye getireceğiz. Siz de Büyükşehir olarak bize destek olur musunuz?'
Sözün burasında Başkan da çok etkilendi. Bir yandan Gökçek, bir yandan ben, pilotu soru yağmuruna tuttuk. Meğer Etiyopyalı gençleri getirmeye hazırlanıyormuş. Büyükşehir'e bağlı kulüplerin de devreye girmesi için yol arıyor. Fikir Başkan'ın hoşuna gitti. 'Biz bunları 2020 Olimpiyatları için hazırlarız. Başbakanımızın da çok hoşuna gider. Hele 2020'yi Türkiye'ye alırsak müthiş sükse yaparız' dedi.
İşte böyle... Sohbet bitti, pilot yerine geçti. Uçak İstanbul'a inişe başladı. Ben de 'Bunu yazmalıyım. Ama asıl sonrasını takip etmeliyim' diye düşündüm. Araya Suriye krizi girince bir kaç gün bekledim. Size şimdi hikayeyi anlatıyorum. Takibini de yapıp gelişmeleri aktaracağım.

bsari.jpgOral Büyüksarı kimdir?

Diyarbakır'da emniyet amiriyken teşkilattan ayrılan Oral Büyüksarı, Sivil Havacılık Genel Müdürlüğü'nde daire başkanı olarak görev yaptı. Emniyette çalıştığı dönemde Sindel Havacılık Okulu'ndan pilotluk eğitimi alan Büyüksarı, daha sonra pilot olmak için Türk Havayolları'na başvurdu.

THY'de yardımcı kaptan olarak göreve başlayan Büyüksarı, aynı zamanda Eskişehir Ertuğrulgazi Yörük Türkmen Dernekleri Federasyonu Başkanı. Çeşitli sivil toplum kuruluşlarında çalışmalarda bulunan Büyüksarı'nın spor alanında da faaliyetleri var.