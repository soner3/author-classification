Korucu İse İkinci Sınıf Şehit Mi Oluyor?

Herkesin 'Silahlar sussun, barış olsun' dediği bir anda farklı şeyler söylemek zorunda kalmak hoş bir şey değil.
Sonuçta ben de barış olsun, silahlar sussun istiyorum.
Ama bu isteğim temenni ile gerçekleri karıştırmama engel olmamalı. Aksi davranışlar bugün olmasa da yarın daha çok kan dökülmesine, daha çok acı çekilmesine neden olur.
Bir önceki yazıda detayıyla Ankara'nın havasını, perde arkası trafiği aktarmaya çalıştım.
Anlatıldığı gibi yeni bir açılım süreci yok.

Yaşanan tıkanıklığı aşma girişimleri var ancak bunlar teknik düzeyde. Kaldı ki İmralı'nın silah kullanma ve kan dökmeyi sürdürme niyeti bu görüşmelerde ortaya çıktı.
Ama medyada güçlü bir 'müzakere lobisi' var.

Cumhurbaşkanı da Başbakan da aksi yönde açıklamalar yapsa da 'Yok yok kesin İmralı ile görüşmeler, Oslo müzakereleri başlamıştır' deniyor.
Hâlbuki biz bu filmi daha önce gördük.
Hükümetin risk alarak giriştiği açılım sürecini BDP ve PKK sabote etti.
Cumhurbaşkanı, Başbakan 'Sorunun çözümü için herkes gayret göstermeli' derken BDP ve PKK çözümsüzlüğe hizmet edecek çıkışlarına devam ediyorlar.

Okul yakmak barış dili oluyormuş!

Bombalamalar, okul yakmalar, öğretmenleri kaçırmalar, karakol saldırıları... Nasıl oluyorsa bunun adı da barış dili oluyor!
Daha önce de çok söyledim yine tekrar etme ihtiyacı hâsıl oldu.
Her şeyini Öcalan'a bağlayan, ilk eylemde ağız değiştiren, ilk tehditte boyun eğen BDP kendine çekidüzen vermeden, örgüte karşı inisiyatif almadan barışa katkı sağlayamaz.
Sonuçta barışı yürek yakanlar değil yüreği yananlar getirebilir.

Şehit korucu olunca değersiz mi?

Yine hâkim söylemin tersi olacak ama gözden kaçan, ihmal edilen bir başka konuya dikkat çekmek şart oldu.
Malum olduğu üzere medyadaki 'korucu' algısı olumsuz. Bunda suça bulaşan korucular kadar ideolojik yaklaşımlar da etkili.

Ama sonuç itibariyle 'korucu' dediğiniz zaman 'Suç işleyen, devletin verdiği yetki ve silahla terör estiren bir güruh' anlaşılıyor.

Oysa burada ciddi bir haksızlık var.
Doğrudur, korucular içinde suç işleyen yanlış işlere girişenler oldu. Bundan sonra da olacaktır. Onların hesabı yargıda görülmeli.

Ama korucular terörle mücadelede bugüne kadar bini aşkın şehit verdiler. Fedakârlıkları yok sayılamaz.
Hele hele PKK'nın nihai hedefi olan alan hâkimiyeti bugüne kadar gerçekleştirilememişse bunda koruculuk sisteminin katkısı büyük.

Resmi kayıtlara göre bugün geçici ve gönüllü olmak üzere toplam 70 bini aşkın korucu terörle mücadelede görev alıyor.

Koruculuk sisteminin eksileri artıları üzerine uzun analizler yapmak mümkün. Her görüşün de makul gerekçeleri çıkabilir. Fakat bugün şu soruyu kendimize sormak zorundayız: Koruculara üvey evlat muamelesi yapmıyor muyuz? Hatta görmemezlikten geliyoruz.
Özellikle de medya.

Şehit haberlerini verirken bile 'Şu kadar asker şehit' deyip tüm hikâyelerini anlatırken koruculardan 'Bu arada üç korucu da şehit oldu' deyip geçiyoruz.
Birçoğumuz isimlerini bile vermiyoruz.

Şehit korucular için düzenlenen bir törenin bugüne kadar gazetelere, televizyonlara konu olduğu vaki değil. Zaten üst düzey kimse katılmıyor şehit korucuların cenazesine.
Oysa dinen de kanunen de korucu ile asker arasında şehitlik farkı yok. Korucular maalesef bugüne kadar sadece istatistik malzemesi oldu.

Geride bıraktıkları yetimler, dullar haber olmaz, gündem teşkil etmez. Manşete çıkan korucu çocuğu, tabuta sarılmış gözyaşı döken bir korucu eşi ya da annesi görmedik dersek abartı olmaz.
Bugüne kadar yüzlerce köy korucusu şehit oldu ama birinin adının parka, sokağa, okula verildiğini görmedik. Varsa bile medyada gündem olamadı.
Örnekleri uzatmak mümkün.

Koruculuk sistemi eksiklerine, yanlışlarına rağmen önemli bir sistem. Eğer bugün PKK ile mücadelede saha hâkimiyeti örgüt lehine oluşmamışsa bunda eli silahlı Kürtler'in büyük katkısı var. Hele bir de aileleriyle birlikte 500 bin kişi olduklarını düşünürseniz onların gönlünü kazanmak çok daha önemli hale geliyor.
Yanlış yapanlar mutlaka var. Sistemin yanlışları da var. Ama onlar yargının işi. Çözüm tümden kaldırmak değil.
Onlar da bu ülke için şehit oluyorlar.

Şehitlik Allah katında da tek. Fakat biz şehitlik gibi bir makamda bile ayrımcılık yapıyoruz. Şehit asker ya da polis olunca makbul, korucu olunca önemsiz mi oluyor?
Çuvaldızı kendimize batırma zamanı gelmedi mi?