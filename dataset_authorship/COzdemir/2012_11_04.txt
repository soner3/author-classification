Murat Boz'un Hayranlarını Üzen, 'Gizli Kalmış' Evliliği!

Diyelim beraber yaşadığınız kadına karşı bir saygınız yok ve evliliğinizi gizlemeye ikna ettiniz peki ama bu durumu kendinize nasıl açıklıyorsunuz?

Serra Yılmaz başörtülü insanlardan korkuyormuş. Olabilir. Kimse kimseyi sevmek, kimse kimseyi beğenmek zorunda değil. Serra Yılmaz’ın bu sözleri laiklik klişesindeki korkuların dışavurumu adına önemli. Başınızda bir örtü olmasa da kafanızın içinde pek çok klişe ile dolaştığınızın somut bir örneği. İtalya’da marjinal filmlerde bile oynasanız laik-muhafazakâr bir insan olabiliyorsunuz demek ki. Evet ne yazık ki Türkiye’de laik-muhafazakâr diye bir sınıf mevcut. İtiraf edeyim Serra Yılmaz’dan beklemezdim! 

Gönül isterdi ki Murat Boz’u sadece yarışma programındaki sempatik tavırları ya da yaz aylarında çekilen memelerinin olduğu fotoğraflarla konuşalım. Ne yazık ki genç, sempatik şarkıcımızın yakın bir zamana kadar evli olduğunu ve hayranları üzülmesin diye bunu sakladığını Doktor Erol Bey sayesinde öğrendik. Bakın bu da güzel bir klişe. Gelin görün ki 70 model bir star klişesi. Şöhret insanı nasıl bir ruh haline sokuyor anlamak kolay değil. Hadi diyelim beraber çalıştığınız kadına karşı bir saygınız yok ya da kafakola aldınız ve evliliğinizi gizlemeye ikna ettiniz peki ama bu durumu kendinize nasıl açıklıyorsunuz kuzucuğum? Kafanızı kaldırıp bir dünya starlarının haline baktığınızda bırakın bekâr gezeni ortada çocuksuz hatta evlat edinmeden gezen bir dünya yıldızı kalmadığını görüyorsunuz. Yahu Elton John bile evli ve çocuklu. Hadi bunu 70’li yıllarda Orhan Gencebay yapsa yakışıyordu; biz de anlıyorduk, peki ama böylesine bir çağda bu ne iş! Murat Boz’a tavsiyem hayranlarını kaybetmemek için evlilikten korkmaması. Evlendi diye Murat Boz’un kaybedeceği hayran miktarı, hayranlarını kaybedeceğini düşünerek evliliğini gizleyen Murat Boz’un kaybedeceği krediden emin olun fazla olmayacaktır. 

Dün Başbakan Erdoğan, Almanya Başbakanı Merkel’in THY ile Lufthansa’yı beraber işletme teklifini dile getirince bir kez daha THY ile gurur duydum. Bir zamanlar başka ülkelerin hava yollarına gıpta ile bakardık. Şu anda hem uçak filosu hem de personeli ile THY gerçekten çok başarılı. Sadece THY’de değil inanın bazen Atatürk Havaalanı CİP’sinin dünyada bir eşinin, benzerinin olmadığını düşünüyorum. Mimarisi bir yana ben hayatımda dünyanın en gelişmiş ülkelerinin CİP’lerinde bile böyle bir yemek ikramı görmedim. Özellikle bir pideci var ki yok böyle lezzet. Önündeki kuyruğu görmelisiniz. Geçen gün pide ustası ile sohbet ettim; günde 400 pide yaptıklarını ve kapış kapış gittiğini anlattı. İşin sihrini ise “Biz hamuru az malzemeyi çok tutuyoruz” diyerek açıkladı. 

Geçen hafta Londra’daki büyük sergi salonlarından biri olan White Chapel’de bir sergi gezdim. Serginin en dikkat çeken eseri intihar eden fareydi. Yanlış okumadınız, bir fare taburenin üzerine oturmuş, önündeki masaya başı düşmüştü. Kendisini vurduğu silah hemen yanındaydı. Başında ise iki güvenlik görevlisi bu esere karşı bir müdahale olmasın diye bekliyordu. Modern sanatın geldiği nokta adına önemli bir yer olabilir ancak bu saçmalıkların artık bana ilginç gelmediği aşikâr. Aynı hissi geçen gün Tate Modern’i gezerken de hissettim. Ünlü galeriye girdiğimde 30 kişi yürüyordu. Biraz dikkatli bakınca yürüyenlerin bir ritm halinde olduklarını gördüm. Meğer sanat yürüyüşüymüş! Neyse üst kata çıktım, yukarıda modern sanat eseri olarak bir grup çöp yığılmıştı. Salonda emeklilik günlerine az kalmış görevlilerin gözlerindeki bezginlik görülmeye değerdi. Bu durum şu aralar İngiliz basınında da tartışılıyor. Eserleri milyon dolarlarla satılan dâhi çocuk Damien Hirst’den bizim yerlere göklere koyamadığımız Tracy Emin’e kadar pek çok modern sanatçıyı İngiliz basını yerden yere vuruyor. Biz de yerlere göklere koyamama aşamasındayız, o ayrı! 

Geçen gün Londra’da yayın yapan stüdyoyu kadınlar bastı. Kadınlar derken aklınıza gündüz kuşağının vur patlasın çal oynasın kadınları gelmesin. Yakınları açlık grevinde olan Londra’da yaşayan Kürt kadınları artık nereden nasıl öğrendilerse ellerinde pankartlar ile programı yaptığımız binaya geldiler. Yayın yaptığım binanın alt katında Yeni Zelanda Büyükelçiliği var. Kadınları ellerinde pankartlarla görünce elçilik görevlileri paniğe kapılmışlar. Yayın çıkışı kendileri ile kısa da olsa bir kafede konuştum. Hepsi “Ne yapabiliriz” çaresizliği içindeydi. Tam kalkmak üzereyken içlerinden biri “Birer hatıra fotoğrafı çektirebilir miyiz” dedi. Olur dedim. Çektirdik. Yapımcı arkadaşım İldem ile çıktık yürüyoruz; İldem birden “Ben bu fotoğrafları silmelerini isteyeceğim” dedi. Yüzüne tuhaf tuhaf baktım. İldem, bu fotoğrafların farklı amaçlarla kullanılabileceğini söyleyince aklım yattı. Bildiğiniz gibi bir yandan açlık grevleri devam ederken diğer yandan da neredeyse yemek yiyen bütün Kürt siyasetçileri zan altında bırakacak bir kampanya başlamış durumda. Ortada yemek yiyen Kürt siyasetçi görüntüleri sanki büyük bir suç işlemişler gibi gazetelere ve televizyonlara servis edilip, teşhir ediliyor. Protestocu Kürt kadınlarla çekilen hatıra fotoğrafından tedirgin olacak noktaya getirildik. İldem endişe edip paranoya yapmasın da ne yapsın!