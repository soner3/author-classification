Komedi Programında Bir Başbakan

Başbakan, eski bir istihbaratçı, bir yazar ve komedyenle beraber popüler bir televizyon programına konuk olarak katılmış.
Komedi programında bir başbakan

Önceki akşam televizyon kanalları arasında zaplıyorum karşıma başbakan çıktı. Eski İstihbarat Daire Başkanı, bir yazar ve bir komedyenle beraber popüler bir televizyon programına konuk olarak katılmış. Katılmış derken gazeteciler karşısında hizaya dizilmiş saygıyla soru sorduğu bir format gözünüzde canlanmasın. Stüdyodaki konuklardan herhangi biri olarak koltuklardan birinde başbakan oturuyor. Moderatörle beraber yeni çıkacak James Bond filminin hakara makarasını yapıyorlar. Arada başbakan ile kafa bulan videolar yayımlanıyor. Seyirciler dahil stüdyoda herkes gülüyor. Ben de aynı keyifle programı seyrediyorum. Bir yandan da ekranda gördüklerimi Twitter’a yazıyorum.

Ben başbakan şunu dedi, başbakan buna güldü, Başbakan ile ilgili şöyle espriler yapılıyor diye yazarken bir süre sonra acayip cevaplar gelmeye başladı. Kimse benim gördüklerime inanamıyor!  

Hemen uyarma ihtiyacı hissettim “Arkadaşlar paniğe gerek yok; olaylar, İngiltere’de geçiyor ve Başbakan’dan kastettiğim de David Cameron” yazdım. Oh herkes bir rahatladı.

Önceki gece dünya televizyonlarında kanalları zapladığında bir sonraki kanalda muhtemelen karşınıza ABD başkanlık seçiminde iki adayın son düellosu çıkacaktı. Bizim çoktandır unuttuğumuz sahneler bunlar! ABD gibi bir ülkede kamuoyu yeni başkanını seçerken karşılıklı birbirlerine neler söyleyeceklerini de duymak, değerlendirmek istiyor. Başkan adaylarından hiçbirinin aklına da “Böyle bir oturuma başkasıyla katılmam, ekrana çıkarsam tek başıma, benim seçtiğim gazeteciler bana benim seçtiğim soruları sorarlar” demek gelmiyor.

Aslında böyle bir yazıyı yazmak istemiyordum.

Zira hepimiz biliyoruz ki bu tür yazılar artık bizim memleketimiz için oldukça tehlikeli sulara girmek anlamını taşıyor. Ancak dün Akşam gazetesinin manşetini süsleyen Başbakan Erdoğan’ın avukatının gazetecilere açtığı davalarla övündüğü satırları görünce yine kendimi tutamadım bakın. Erdoğan’ın avukatı Ali Özkaya açtıkları davalar sayesinde basının dilinin değiştiğini övünürek anlatırken yaptığı işin gururunu da taşıyordu. Tek başarı onun da değil. Mesela daha dün Meclis’teki grup toplantısındaki sözlerinden dolayı Kemal Kılıçdaroğlu hakkında 20.000 TL cezaya hükmedildi. Oysa aynı grup toplantısında Başbakan’ın yaptığı konuşma dava konusu bile olmadı.

Sert ise her iki taraf da birbiri hakkında sert konuşuyor değil mi?  

Bu manzaranın yanına CPJ’nin son açıklanan raporundaki gazetecilerin durumunu da koyarsak resim tamamlanıyor. Basın özgürlüğünde dünyadaki dikta rejimlerinin bile gerisine düşmüşüz.

Bazen bir olayın içinde fazlaca durduğunuz zaman gerçekliğin ya da normal olanın nasıl yer değiştirdiğini göremiyorsunuz. Tıpkı soğuk bir kazanın içine atılıp suyun yavaşça ısıtılmasını fark etmeyen bir kurbağa gibi kaynar bir kazanın içinde yer aldığınızı anlamanız çok zaman alabiliyor.

Başkalarına normal, alelade gelebilecek demokrasinin içindeki ufacık şeylerin bile bizim için ne kadar önemli, uzak ve akıl almaz olduğunu fark ettiğinizde ağzınızda acı bir tat beliriyor.

Farkında değilsiniz belki ama sadece gazetecilerin dili değil bir ülkenin tümden dili değişti. Değişiyor...

BBC’de pedofil dj skandalı

Madem bugün konu televizyondan açıldı televizyondan devam edelim. İngiltere’nin en önemli televizyon kanalı BBC şu aralar bir pedofil skandalı ile çalkalanıyor.

70’li yıllarda BBC’de çocuklar için yaptığı televizyon programları ile büyük ün kazanan DJ Jimmy Savile’ın bu süre zarfında programına çıkardığı 18 yaşından küçük kız çocuklarına tecavüz ettiğinin ve en az bir erkek çocuğuna cinsel istismarda bulunduğunun ortaya çıkması ile ülkenin en güvenilen televizyon kanalı büyük bir prestij kaybı yaşıyor. 2011 yılında Savile’ın ölümünün ardından BBC’nin ünlü Newsnight haber programı 14 yaşındayken Jimmy Savile tarafından istismar edilen bir kadının anlattıklarına dayanarak bir program hazırladı. Yukarıdan gelen baskılar sonucu bu programı yayımlayamadı. Bırakın yayımlamayı bir üstüne üstlük Savile için BBC’de bir anma programı yayımlandı. Skandal ITV kanalı haberi ekranlarına taşıyınca patladı. Olay patlayınca Newsnight’ın yapımcısı istifa etti. Bir de üstüne üstlük uğradığı baskıyı kendi blog’unda etraflıca anlattı. Dün gece BBC’nin ünlü Panorama programı bu konuyu ele alıyordu. BBC içindeki yozlaşmayı öylesine acımasız anlatıp objektif haberleştiriyordu ki ağzınız açık izlemekten kendinizi alamıyordunuz. Program sonrasında aklınızda tek kalan kişilerin yanılabileceği kurumların ise bu yanılgıyı cesurca ortaya koyabildikleri zaman daha güvenilir olduğuydu. Basın özgürlüğü adına tarihi bir örnekti.