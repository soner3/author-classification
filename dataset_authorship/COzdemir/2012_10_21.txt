Gül iİle Erdoğan'ın Arasına Bu Sefer De Kürt Kedisi Girdi!

Başbakan Erdoğan ile Cumhurbaşkanı Gül, anlaşılan o ki Kürt meselesinin çözümünde de ayrı düştüler.
Gül ile Erdoğan'ın arasına bu sefer de Kürt kedisi girdi!

“Gerekirse MİT Başkanım gidip İmralı ile görüşür” diyen Başbakan Erdoğan, Erzurum’da dün yaptığı konuşmada yine BDP’yi yerden yere vurmuş ve asla görüşmeyeceğini söylemiş. Başbakan Erdoğan’ın ne dediğini anlayan varsa beri gelsin. Meclis’teki seçilmiş siyasileri aşağılayıp, terör örgütü elebaşı olarak konumlandırdığı bir kişi ile görüşmeyi açıktan dile getirebilen bu mantığı anlamak kolay değil… Yine de durmak yok görüşmeye devam! 

Geçen perşembe günü dünyaca ünlü Türk modacı Hüseyin Çağlayan’ın Londra’daki ofisine gittim. Amacım bayramda yayımlanacak 5n1k için bir söyleşi yapmaktı. Başarılı bir modacıyla yapılmış bir söyleşiden çok daha fazla şey ile geri döndüm. Ben yaptığımız işlerde emeğin gücüne inanan bir insanım. Kabiliyet ve şans kuşkusuz önemlidir ama emek olmadan hiçbir şeye sahip olamazsınız gibi gelir bana… Hüseyin Çağlayan dünyaca ünlü bir modacı olabilir ama konuştukça anladım ki gerçek bir emekçi. Disiplinli bir hayatı var. Her yıl farklı ülkeler ve şirketlere nerede ise 8 ayrı koleksiyon hazırlıyor. “Akşamları partileyecek bir zamanım yok” derken pahalı giysilerine meraklı sosyetenin onca şaşaasını çoktan aşmış, sindirmiş bir hali var. Kuzey Kıbrıs’ın kendine has lehçesi ile biriktirdiği ve aklında kalan Türkçe kelimelerle söyledikleri beni benden aldı. Kendini modacı olarak pazarlayan pek çok kişiye ders olacak sözlerini burada tekrar etmek istemiyorum ama 5n1k’yı kaçırmayın. 

Cemaat, Avrupa Birliği, tutuklu vekillerin durumu derken Başbakan Erdoğan ile Cumhurbaşkanı Abdullah Gül Kürt meselesinin çözümünde de anlaşılan o ki ayrı düştüler. Başbakan’ın görüşmem dediği BDP’lilerle Abdullah Gül bal gibi çatır çatır görüşüyor. Ama durun bir dakika! Gül gibi geçinen ikilinin arasına nifak ya da fitne sokmayalım. Yine kedidir o aralarına giren kedi. Kürt kedisi! 

Rusya’dan Suriye’ye giderken indirilen Rus uçağı ile ilgili bilgiyi veren meğerse ABD istihbaratıymış. Ben söylemiyorum Washington Post söylüyor. Uçaktan silah çıkmadığını düşünürsek, bu iddia doğru ise ABD alenen bizi Rusya’ya karşı kışkırtıyor. Biz ise söylenen her şeye inanan saf Anadolu çocuğu pozisyonundayız! 

Önceki gün 6 şehit vardı ve gazetelerde haber bile olamamıştı. Gelinen yeni acı eşiği budur. 

Dünyanın sanırım yakın zamandaki en büyük ekonomik skandalı bir iç yazışmanın Google tarafından önceden piyasaya sızdırılması ile yaşandı. Bir anlık panik dünyanın en büyük şirketine bile %8 değer kaybettirdi. Bu bile bizlere borsanın ne kadar büyük bir kumar olduğunu gösteriyor. 

Lübnan’da yeniden bombalar patlamaya başladı. Bu sefer hedefte Emniyet İstihbaratın başındaki isim var. Ortadoğu’da suikastler ve hesaplaşmalar patlayan bu bombalar nedeniyle oldukça sesli ve kanlı oluyor. Hariri suikastinden sonra Beyrut’a gitmiş ve devlet başkanının arabasının bombalandığı yeri yakından görmüştüm. Araba enkazı hâlâ yolun ortasında duruyordu. ‘Olağan Şüpheli’ olarak Suriye gösteriliyordu. Aradan geçti onca yıl, BM araştırma raporları bile Suriye’nin sorumluluğunu doğrulayamadı ama Lübnan’da işler Ortadoğu’nun bildiği yöntemle ‘halledildi’. Hariri’nin oğlu her ne kadar kabul etmese de bir dönemin kanlı bir suikastının hesabı yine kanla alındı. 

ABD’de başkanlık seçimleri var. İki aday için de gergin günler geçiyor. Kamuoyu önünde söylenecek her söz her ikisini de Başkanlık yarışında geriye düşürübelir. Fakat bir bakıyoruz ki bir yardım gecesi münasebeti ile her iki aday da bir araya gelip esprilerin havada uçuştuğu bir konuşma yapabiliyor. Birbirleri ile kafa buluyorlar. Öyle çok afilli tariflere gerek yok, inanın demokrasi biraz da budur işte… 

Bir üçüncü sayfa haberi:Genelevde çalışan bir kadın patronu ile anlaşmazlığa düşmüş, ayrılmış. Sen misin ayrılan, patronunun adamları kadının 11 yaşındaki oğluna tecavüz etmişler. Kadın elindeki raporu gazetecilere gösteriyor. Olaylar Türkiye’de geçiyor. Böyle bir vahşeti en manyak senarsit bile düşünemez. Günlerdir bunu düşünüyorum. İnanın aklım almıyor… 

Diyelim cebinizde Türkiye nüfus cüzdanı taşıyorsunuz ve o nüfus cüzdanının din hanesinde ‘Zerdüşt’ yazıyor. Başbakan Erdoğan’a göre sizden kötüsü yok. Bir yandan İslam dinine yönelik hakaretleri nefret söylemi içine aldırmak için Birleşmiş Milletler çapında kampanyaya giriş, ardından başka bir dini inanış olan Zerdüştlüğe demediğini bırakma! Bu gidişle Başbakan yarın bir gün çok rahat nefret söylemi yasaklarının hem sebebi hem mağduru olabilir. 

Geçen gün sabah bir kalktım birkaç büyük İngiliz gazetesinde tuhaf bir haber yayımlanmış. Güya ünlüler spermlerini bağışlamışlar isteyen gidip ünlü çocuğu sahibi olabiliyor. Televizyonu açtım ITV sabah programında ünlü sperm bankasının yöneticisi olduğunu söyleyen bir adam sunucu ile söyleşi yapıyor. Yahu ne kadar manyak ünlüler varmış deyip işin peşine düşünce bir de ne görelim dersiniz! Olay tabii ki tamamen yalan dolan… Nitekim saygınlığı ile ünlü İngiliz basını olaya öğleden sonra ayıldı. Haberler gazetelerin internet sitelerinden sessiz sedasız kaldırıldı. ITV sunucusu, oyuncu olduğunu öğrendikleri ‘ünlülerin sperm bankası yöneticisi’ adına özür diledi. Olay sessizce hasır altı edildi. Hadi geçmiş olsun…
İyi pazarlar dilerim…