Bir Turistik Fotoğrafın İçinde Kaybolmak

Çakma Venedik maskelerinin satıldığı bir dükkânın önünden geçerken bir Türk çiftin sesini duyuyorum: 'Bebeğim vitrinin önüne geç de bir fotoğrafını çekeyim!'
Bir turistik fotoğrafın içinde kaybolmak

Ancak tek bir kişinin sığabileceği dapdar bir sokaktan nerede ise omuzlarımı duvarlara sürterek geçiyorum. Etrafta tanımadığım dilleri konuşan insanlar çocuklarının ellerini sımsıkı tutmuşlar. Gökyüzünde kara bir bulut suratını asmış aşağıya ne zaman yağmuru indireceğini düşüne duruyor. Bermuda şortunun içine sığamayan şişko sağ bacağını oturduğu gondolun önüne doğru uzatan Alman fabrika işçisi yanındaki sarışın pedikürcü sevgilisine sarılmış arkadaki suratı asık İtalyan gondolcuya inat eve döndüğünde komşularına gösterip gurur duyacağı o ‘romantik’ anı her an yakalamanın telaşında gözüküyor. Biraz ileride üç sarışın Rus genç kız birbirileri şakalaşıyorlar. 
Çakma Venedik maskelerinin satıldığı bir dükkânın önünden geçerken bir Türk çiftin sesini duyuyorum: ‘Bebeğim vitrinin önüne geç de bir fotoğrafını çekeyim!’ 

Venedik bu haliyle baktığınız zaman turistik sıradan bir fotoğrafın alameti farikasını andırıyor. Yeni söyleyecek tek bir söze yer yok. Her şey Venedik turları için düzenlenmiş ucuz turistik aktiviteye göre kurgulanmış durumda. Ufak bir turu 100 euro olan b.k kokan kanallar arasındaki gondol turları özellikle Venediğk’e ilk gelenler için ‘fena bir fikir’ olarak gözükmüyor. İşin daha da fenası benim de yürüdüğüm bütün bu dar yollar San Marco Meydanı’ndaki büyük insan pazarı ile kesişiyor. Yerde uçmaya üşenen tembel güvercinler, meydandaki renovesi yıllardır bitmeyen meşhur kilisenin tepesindeki atlar, önünde yıllardır Japonların beklemeye doyamadığı kuleye çıkma kuyruğu olmasına rağmen San Marco Meydanı pek bir şen geliyor gözüme. 

Aceleci adımlarla sağımda iki yaşındaki çocuğu ile başı kapalı karısının fotoğrafını çekmeye çalışan güleryüzlü bir Arabı, biraz ötesinde meydandaki kuleyi sanki iki eliyle itiyormuş gibi ellerini boşluğa uzatıp uygun fotoğraf karesine girmeyi planlayan genç İngiliz kızı ve meydanda sırayla her kafenin önündeki mini orkestrada boğaz tokluğuna çalışan konservatvar mezunu keşfedilmeyecek genç yetenek İtalyan kemancıyı gerimde bırakıp nihayet otele ulaşıyorum. Sizlere Venedik’te 13.sü düzenlenen Mimarlık Bienali’ni analatabilmem için sadece birkaç dakikam var. Ardından bizi havaalanına götürecek olan deniz taksi gelecek ve beni alıp bin kez daha gelmelere doyamadığım bu küçük İtalyan şehrinden alıp götürecek.

Siyah giyen adamlar
Bir gece önce Türkiye’den Venedik’e Mimarlık Bienali’ni izlemeye gelen 18 Türk mimar ile kaldığımız otelin lobisinde buluştuğumuzda şaşırıyorum. Tamamı siyahlar içinde. Daha sonra Cardula Rau’nun ‘mimarlar neden siyah giyer?’ adında bir kitabı olduğunu öğrensem de gülümsemekten kendimi alamıyorum.
Bir diğer dikkatimi çeken bienal için Venedik’e Kalebodur’un davetlisi olarak gelen Türkiye’nin nerede ise tüm ünlü mimarlarının erkek olması. Aralarındaki tek Türk kadın mimar Aydan Volkan’a “Sence neden” diye sorduğumda net bir şey söylemekten çekiniyor. Yine de Türkiye ve dünyadaki eşitsizliğin mimarlık gibi güzide bir mesleğe yansıdığını görüyorum.Hay bin (sizlere daha önce bahsettiğim) kadınların sosyal hayatta yükselmesine engel olan cam tavan sendromu!

Rus pavyonunda teknolojik devrim var!
Venedik Mimarlık Bienali’ni gezerken Han Tümertekin’in ilginç bir serzenişi önemliydi. ‘Mimarlık gibi bir sanatın ayrıca başka bir sanat ile yoğrulup kaybolmasından yakınıyordu’ -ki haklıydı.- Bienali gezdiğimiz ilk gün nerede ise mimarlıtan çok bir sanat bienalinde gibiydik. Ancak ikinci gün özellikle ülke standlarını gezen mimarların morali yerindeydi. Özellikle bu bienalin en iyisi seçilen Rus pavyonundan bahsetmek istiyorum sizlere. Giardini’deki ülke pavyonları arasında kalan Rus pavyonunun alt katına girdiğinizde yaklaşık 60 yıl boyunca Sovyet rusyasının 80 ayrı şehrinde kurulan gizli bilimsel çalışmaların yapıldığı teknoloji şehirleri olduğunu öğreniyorsunuz. Bu şehirlerin çoğu gizli istihbarat teşkilatları tarafından gözetleniyormuş. Nitekim siz de bu teşkilatların bir üyesi gibi karanlık salonun duvarlarındaki büyüteçlere gözlerinizi dayayıp altındaki fotoğraflarda bu şehirlerden birer kareyi ‘gözlüyorsunuz.’ Bir üst kata çıktığınızda ise girişte elinize birer tablet tutuşturuyorlar. 3 büyük salona girdiğinizde karşınızda sadece ama sadece video duvarlara yansıyan geometrik şekiller görüyorsunuz. Elinizdeki tabletler ile bu şekillerin fotoğrafını çekip ‘tag’lediğinizde karşınıza Rusların 2017’de bitirmeyi hedeflediği Skolkovo şehri ve projeleri çıkıyor. Ruslar bir zamanların gizil kapaklı teknoloji şehirlerini geride bırakıp 2017’de belki de dünyanın en büyük teknoloji şehrini oluşturmak için kollarını sıvamışlar. Dünyanın ünlü mimarlarını Rusya’ya davet edip inanılmaz projeler çizdirmişler. Bu projeleri tek tek tabletinizde gördüğünüzde ağzınız bir karış açık kalıyor. Fatih projesinin büyüklüğünü canhıraş savunan sayılı kişilerden biri olarak Rusya’nın bu vizyonunu Türkiye’nin tartıştığı konularla karşılaştırdığım zaman moralim bozulmadı desem yalan olur.
Böylesine bir gelecek tezahürü karşısında benim moralim bozulmasın da kimin bozulsun. 