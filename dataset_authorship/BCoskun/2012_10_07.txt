Hayvanları Yazayım...

Toplantı başladı...

Postal, Çıtır, Suşi, Ares, Zoro, Meryem, Kontes, Ayşe Bacı, Beyaz, Karabiber, Muhtemel, Veysel, Bambi, Mişa, Kestane, Püskül, Aloş, Dalton, Şirin, Böcek, Safiye, Badem, Mercimek, Mösyö Hırpani...

Ve daha gelen birçok teşkilat...

Baktılar ne diyeceğim...

“Kürsüden hepinizi muhabbetle selamlıyorum” dedim...

Postal, öbürlerine “Balkon konuşması yapacak” dedi...

(.........)

Girdim:

“Merdane oldu gönül dil-i paye ister

Gönül kükredi bir kez iyi gaye ister

Zalimin zulmünden dedim ey hak

Dağılma gel, mevlam seni yekpare ister...”

(.........)

Kontes:

“Ne diyor yani?..”

Çıtır:

“Birisinin şiirini yürütmüş... Okudu ki gevşeyelim...”

(........)

Kürsüden devamla:

“Şimdi diyor ki şöyle böyle... Sen kimsin bi defa?.. 5199’u getiriyoruz işte... Arkadaşlarımız hazırladılar, fevkalade güzel bir şekilde önlerine koyuyoruz... Hâlâ kalkmış diyor ki yok şöyle, yok böyle...”

Kontes:

“Uff rakama bak; 5199... Kemik veriyor 1, ekmek veriyor 0.5, sucuk parçası 2, kuru mama tanesi 10, fıstık 3 adet... Bu 5199... Her neyse artık ‘güzelce önünüze koyuyoruz’ dedi...”

*

5199...

Kısaca ölüm emri...

Sokak hayvanlarını toplayıp ormanlık alana götürüp bırakmayı öngören... Daha o gece orman yırtıcılarının onları parçalayıp yok etmesini sağlayacak bir korkunç yasa...

Evlere girilip insanların kedilerini bile alıp götürmeye ve “uyutmaya” imkân veren bir ölüm fermanı...

Buna karşı hayvan dostları sokaklara döküldüler geçen gün...

Sevginin en karşılıksızını yüreklerinde taşıyan iyi insanlar, çığlıklar atarak, ağlayarak, hatta yalvararak yasa değişikliğinin geri çekilmesini istediler...

Vicdanı olan varsa, duysun diye...

*

İndim balkondan...

Onlara “Gelip sizi sayacaklar... Fazla olanınızı alıp götürecekler ormana... Hasta ve yaşlı olanları uyutacaklar 5199’a göre...” diyemedim...

*

Bir teki akşam topallayarak gelse...

Ya da bir teki o gün mamasını yemese...

Canımız sıkılır, yüreğimize taş oturur, kimse konuşmaz bizim evde...

Tüm yasama gücünü ellerine geçirmiş, o yasalarla kendi çocuklarına dahi acımayanların, başka canlılara acımalarını bekleyeceğiz bir süre...

Boşu boşuna...