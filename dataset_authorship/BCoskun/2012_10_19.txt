Sizce Devlet Bahçeli Hangi Partili?..

Bütün konuşmalarında iktidarın karşısında...

Bütün oylamalarda iktidarın yanında...

*

Hem kızıyor...

Hem onaylıyor...

*

Saydık:

AKP 27 kez çuvallamış...

MHP 27 kez kurtarmış...

*

28’inci:

Bahçeli kızdı:

“Kandil’e bir saatte gitmeyi ağızlarına alamayan acizler, Şam’a 3 saatte gitmenin müjdesini vermeye başlamışlardır... Türk milleti Şam’a değil, Kandil’in kalbine Türk bayrağının dikilmesini istemektedir... AKP tüm demagoji sınırlarını aşmış, dipsiz bir kuyuya gömülmüştür...”

Ve Şam’a gitme tezkeresi geldi...

Destek MHP’den...

*

“Yedek lastik” diyen de var...

“Koltuk değneği” diyen de...

Ya da “AKP’nin çekme kurtarma aracı” diyen...

*

Tüm bu olanlar büyük bir operasyondu aslında:

Plana göre “milliyetçilik” yerini “din” eksenine bırakacaktı...

Ve operasyon başladı...

Milliyetçiliğin tüm bağları bir bir koparıldı, ulusal kurumlar etkisiz hale getirilirken, onları besleyen milli varlıklar satıldı...

MHP onayladı...

*

Milli kavramları kaldırıp attılar...

Milliyetçi sloganlar silindi...

“Dağa taşa ne mutlu Türk’üm yazmaya” kızan “dindar” cumhurbaşkanı seçilmesinde sandalye az geldi...

MHP yapıştı...

*

Cumhuriyet değerlerini savunan kim varsa ortadan kaldırıldı...

Milli eğitimi, ulusal kültürü, modern sanatı, çağdaş yaşamı silmeye başladılar...

Simge türbandı...

Sandalye sayısı azdı...

MHP koştu...

*

Cumhuriyetin en büyük ideali Batı uygarlığı yerine Arap dünyasına döndü Türkiye... Kendini bataklığın içinde buldu...

Ülkesinde zerresi yokken “Demokrasi getiriyoruz” diye Mısır, Libya, Tunus’a sarktı...

Şimdi de Suriye’ye demokrasi getirecek ya...

Tezkere?..

MHP yetişti...

*

Yurtseverler özgürlük, bağımsızlık, uygarlık istediğinde, ayağa kalkıp “Vatan elden gidiyor” diye kurşun sıkan “milliyetçilerin” alkışları ile oldu tüm bunlar...

*

Şimdi soracaksınız:

“Devlet Bahçeli hangi partili?..”