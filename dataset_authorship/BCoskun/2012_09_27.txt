Cop...

Hukuk; balyoz...

Dış politika; beysbol sopası...

Size de portatif cop getirdiler...

*

6 bin adet...

Polislerin yaptığı bir şovla katlamalı portatif coplar medyaya tanıtıldı...

Hani şovla araba, giysi, ayakkabı, çanta manta tanıtılır da...

Cop tanıtım şovu ilk kez duyuyorum...

*

Polisler üçerli sırayla çıkıyorlar şova...

Müzik başlıyor...

Ellerinde şu yeni demir coplardan, sol bacaklarını yukarıdan yana atarken hep birlikte aynı anda havada sallayıp şak diye açıyorlar...

Bale gibi diyelim...

Sonra üç kez sağa...

Aynı anda sağ ayaklarının parmakları üzerinde bir tur dönüp “hula” şeklinde bağırarak uzatıyorlar copu...

Bu kez gerisin geriye üçlü zıplama...

Arkasından bacaklar, içinde bir şey olmayan parantez gibi açılıp üzerinde yaylandıktan sonra...

*

Gülün siz...

Cop kafanıza indiğinde, otomatik olarak şöyle diyorsunuz:

“Nerede bu devlet?..”

*

Taklacı İçişleri Bakanı Naim Şahin ise yeni coplarla ilgili bir soru önergesine yazılı olarak şu bilgiyi verdi resmen:

“Açılıp kapanması ile kullanma kolaylığı sağlarken, avuç içinde taşınması ile de yaygın şekilde kullanılması imkân dahilinde olmaktadır... Böylece vatandaşlara Avrupa standartlarında hizmet verebilmek de mümkün olacaktır...”

İnsanın içi çekiyor...

*

Bizi ilgilendirmez diyeceksiniz...

Bakın Türkiye ne hale geldi...

Sıkıysa iki kişi çıkın da “Bunca dert yetmiyormuş gibi bir de başımıza zam yağdırıyorsunuz” deyin...

Ya da işsizliğe isyan edin...

Mesela çıkıp güvenlik, huzur, hukuk isteyin...

*

Demokrasilerde hakkıdır insanın, çıkıp tepkisini gösterebilir, meydan toplantılarına katılabilir, bağırabilir, çağırabilir...

Tüm demokrasi dünyasında böyledir...

Siz de yapsanız ya...

*

Ayakları aynı anda yere vurarak pıt pıt pıt diye üç adım öne zıplanıyor... Kollar havada kelebek motifi çizerken... Bir ağızdan “hula” nidasıyla birlikte avucun içinden katlanabilir portatif demir cop çıkıyor...

Faşizmdir öbür adı...

Portatif...

Yaygın kullanım olanağı...

Standardı yüksek...