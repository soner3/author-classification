Çok Mu Aradınız O Sunucuları?

Bugün siyaset ve spordan uzaklaşıp, farklı bir konuyu yazmak istiyorum. Bu yıl 39. kez düzenlenen müzik ve televizyon dünyasının en başarılı isimlerine ödül verilen törende dikkatimi çeken bir noktaya parmak basacağım.
Altın Kelebek ödül törenine…
Altın Kelebek, Hürriyet gazetesinin Kelebek ekinin her yıl düzenli olarak verdiği televizyon ve müzik ödülleri. Ödül verilecek kişiler Hürriyet ve Kelebek eki okurları tarafından belirleniyor. Dün gece de 39. kez düzenlendi.
Ödüllerin kimlere verildiğinin yanı sıra bu törende en çok tartışılan ve dikkat çeken konulardan biri de törende kimin hangi kıyafeti giydiği. Dekolte kıyafetler en az ödül alan isimler kadar dikkat çekiyor. Çoğu zaman, ödül alanların bile önüne geçiyor.
Siyaset ve spor yazılarının ardından tehlikeli bir alana “magazin dünyasına” girdiğimin farkındayım.
Baştan şunu belirteyim. Bu alanda yazı yazma niyetinde değilim. İstesem de yazamam zaten. Bu dünya bana çok uzak.
Ancak düzenli bir ödül töreni izleyicisi olarak dün gece ödül alan isimler ve törende giyilen kıyafetleri geride bırakan bir performansa şahitlik ettim, ettik.
Magazin dünyası bu konuyu konuşur mu bilemem ama dün gece kimin ödül aldığından, kimin hangi kıyafeti giydiğinden daha çok dikkati çeken üç önemli isim vardı sahnede.
Törenin sunuculuğunu yapan ve Yalan Dünya dizisinin oyuncuları İrem Sak, Sarp Apak ve Öner Erkan.
Bu üç ismin neden ödül töreninin bile önüne geçtiğini merak edenler için şunu hemen belirteyim.
Hiç de kısa sayılmayacak Altın Kelebek Ödül töreni izleyicisi olan ben, bu kadar kötü bir performansınsergilendiği ikinci bir ödül töreni hatırlamıyorum.
Ödül törenini uzun bir zamandır izliyorum çünkü bu törenler sosyal analiz yapma açısından bulunmaz fırsat. Vakit buldukça da bu törene bizzat katılarak gözlem yapıyorum.
Dün geceki programa katılmadım. Ekrandan izlemeye çalıştım. Çalıştım diyorum çünkü törene ancak yarım saat tahammül edebildim.
Üç sunucu da sağ olsunlar, canlı yayının izlenmemesi için ellerinden geleni yaptılar. Ve hatta “kötü performans” lafını bile geride bırakacak kadar kötü bir performans sergilediler.
Zorlama espriler, rol çalma çabaları, vesaire…
O kadar kötü bir sunumdu ki, hangi kelimelerle bu performansı yazacağımı bile bilmiyorum. Bu açıdan vesaire diyerek durumu onlar adına kurtarmaya çalışıyorum…
Bu üç ismi gördükten sonra doğrusu aklıma Cem Davran geldi…Onun muhteşem sunduğu organizasyonlar…
Altın Kelebek töreninin organizasyonunu yapan isimlere şunu da sormak istiyorum;
Çok mu aradınız bu üç ismi… Bıraksaydınız Yalan Dünya’daki oyunculuklarıyla hatırlansalardı…
Bir Yalan Dünya fenomeni olan ben, bundan sonra bu diziyi nasıl izleyeceğim? Bu üçlüyü her gördüğüm sahnede, aklıma Altın Kelebek ödül töreni gelecek.
Bence 40. Yıl ödül töreninin nasıl, nerede olacağı, ödülün kimlere verileceğinden daha ziyade Kelebekçilerin bugünden itibaren, dün geceyi nasıl kurtaracakları üzerinde yoğun bir mesai harcamaları gerekiyor.

Durum o kadar vahimdi anlayacağınız dün gece… 