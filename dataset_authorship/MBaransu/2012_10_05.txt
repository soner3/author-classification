En Büyük Asker Bizim Aziz!

haberedikkat.com yazarlarından Mehmet Baransu, Alex-Aykut-Aziz bilmecesinin Alex'in takımdan ayrılmasıyla çözülmesini köşesine taşıdı.  Baransu yazsında, 'Bundan sonra kafası koparılacak ilk isim teknik direktör Aykut Kocaman olacak.' sözlerine de yer verdi.

En büyük asker bizim Aziz!

Fenerbahçe’de sular durulacak gibi görünmüyor. Yaklaşık bir yıl önce başlayan Aykut-Alex gerilimi, birkaç gün önce yaşanan sözleşmenin feshiyle farklı bir noktaya ulaştı. Gerilime, Aziz Yıldırım’ın müdahil olması da suların durulmayacağını gösteriyor.

Fenerbahçe’nin kaybettiği her puanın ardından soyunma odası ve antrenmanlarda yaşananlar
spor basınının manşetlerinde yer aldı. ALEX’in twitter hesabından hocası ve başkanı eleştirmesi de Fenerbahçe’deki sorunları gündemde tuttu. Perşembenin gelişinin çarşambadan belli olması gibi Alex için sonun da yaklaştığı görünüyordu. Ancak hiç kimse yönetimin efsane futbolcuya böyle bir sonu reva göreceğini öngörmemişti. Yıllarını kulübe veren, futbol kamuoyunun takdiri kazanan Alex adete bir vebalı gibi kulüpten gönderildi.

Bu gönderiliş şeklini Fenerbahçeli taraftarlar içlerini sindiremediler. Alex’in kulüpten gönderildiğinin açıklanmasıyla birlikte de taraftar önce kaptanlarının evinin önünde ardından da birkaç hafta önce dikilen heykelinin önünde yönetime tepkilerini gösterdiler. Daha düne kadar Aziz Yıldırım sütten çıkmış ak kaşık diyenler önce posterini yaktılar ardından da kendisini ve Aykut Kocaman’ı istifaya davet etiler.

Taraftarın bu ani dönüşü başta Aziz Yıldırım olmak üzere kendisine kayıtsız şartsız itaat eden
yönetimdeki arkadaşlarını endişelendirdi. O endişe de bugün düzenlenen basın toplantısına yansıdı. Aziz Yıldırım ve Aykut Kocaman’ın düzenledikleri basın toplantısında bu endişe tüm satırlara yansıdı. Yıldırım kendini aklamak için efsane futbolcuyu kamuoyunun önüne atmaktan çekinmedi. “Saha içindeki Alex’e kefilim ama saha dışındaki Alex’e değilim” diyerek, eski kaptanının “Ahlaksız” olduğu algısını yaratmaya çalıştı. Yine aynı toplantıda Alex’in doğruları söylemediğini, tercüman Samet’i de yanına alarak iddia etti. Bu da yaratacağı algı açısından önemli bir noktaydı. Yaptığı “Bakınız Samet de benim gibi düşünüyor” şark kurnazlığından başka bir şey değildi.

Aynı Yıldırım yaptığı şikeyi örtmek için de “cemaat” yalanına başvurmuştu daha önceleri. Taraftarı bu yolla etki altına alan Yıldırım, Alex olayında da aynı yöntemi kullandı. Ancak unuttuğu bir nokta vardı. Köprünün altından çok su akmış, nehir de berraklaşmıştı. Kimin ne yaptığı artık suda net bir şekilde görünüyordu. Yatsıdan biraz fazla süren ve doğru olmayan söylemleri, algı yaratma planı, artık tutmuyordu.

Taraftarın büyük bir bölümü kendisinin oynadığı oyunu görmeye başladı. Posterinin yakılması da bunun en büyük göstergesiydi. Dün kendi yanında yer alan spor yazarlarının da sattıkları kalemlerini kendisine çevirmesi de bunun bir diğer göstergesiydi.

Lafı fazla uzatmadan şunu söyleyeyim. Bundan sonra kafası koparılacak ilk isim teknik direktör Aykut Kocaman olacak. Kocaman’ın ardından da sıra kendisine gelecek. Kulübün arka kapısından kaçmak zorunda kalacak. Kim bilir belki de taraftarlar kendisini omuzlara alıp “En büyük asker bizim asker” nidalarıyla, Yıldırım’ı “vatan görevini yapmaya” gönderecek. Çürük raporunda yeni gelişmelerin olmayacağını kimse garanti edemez Aziz Bey. 