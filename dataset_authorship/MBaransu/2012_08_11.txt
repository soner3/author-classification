Mustafa Balbay gazeteciymiş...Geçiniz!

Genelkurmay eski Başkanı Hilmi Özkök, iki gündür Silivri’de görülen mahkemede tanık olarak ifade veriyor. İfade verdikçe 2003-2005 yılları arasında Türkiye’nin hangi badireleri atlattığı satır aralarında ortaya çıkıyor. 


Aslında Özkök’ün söyledikleri, söyleyemedikleriyle ilgili yazılacak çok konu var. Balyoz’dan Ergenekon’a, suikastlardan evden yemek getirmesine, basın darbeci işbirliğine onlarca konu var. Bugün bu konuları bypass ederek Özkök’ün ifadelerinden yola çıkarak Mustafa Balbay ve darbecilerle işbirliğini yazmak istiyorum. 

Balbay tutuklandığı günden itibaren bir kesim ısrarla bir gazetecinin neden tutuklandığını bilmediklerini yazdı çizdi. Balbay ilk göz altısının ardından basın kartını kameralara gösterip kendince şov yaptı. “Gazeteciydi ve gazetecilik yaptığı için göz altına alınmıştı.” Söylemek istediği tam da böyle bir şeydi.

Gelin görün ki evinde el konulan bilgisayarından çıkan günlük, Balbay’ın hiç de gazeteci olmadığını gösteriyordu. Karargahın özelikle cuntacıların aktif bir üyesi gibi çalışmıştı. Günlüklerde her şey açıktı. Balbay bile bu duruma şaşırmıştı. “Silmiştim bilgisayarımdaki günlükleri, nasıl oldu da geri geldi.” 

Önce inkar yolunu tercih etti Balbay ve arkadaşları. Günlüklerin sahte olduğunu söylediler. Tıpkı Özden Örnek’in günlükleri gibi. Ancak bu oyun tutmayınca, dizi yapmak üzere not aldığını bunları yayımlayacağını söyledi. 

Bugüne kadar neden bekledin sorusu karşısında ise bir cevap veremdi. Çalıştığı gazete apar topar durumu kurtarmak için günlükler dizisi yaptı. Diziye kendileri hariç kimse inanmadığı gibi gazeteyi eline alan okur, duruma gülmekten başka bir tepki vermedi. 

İşte o Balbay, tutuklandığı günden itibaren neden tutuklandığını bilmediği söyleyip kamuoyunu tekrar yanıltma yolunu seçti. Oysa gerçekler, niçin tutuklandığı ortadaydı. 

Lafı uzatmadan Hilmi Özkök’ün verdiği bir ifadeye getireyim. Özkök mahkemede şunları söyledi.“Ben Bursa Işıklar Askeri Lisesi'nde okudum. Ancak Cumhuriyet gazetesinde Kuleli Askeri Lisesi'nde okuduğum ve bu dönemde Cuma namazlarına gittiğim şeklinde haberler yer aldı. Beni yıpratmak,istifa ettirmek için haberler yapılıyordu." 

Özkök’ün de dediği gibi “Genç subaylar tedirgin” manşetinden tutun Cumhuriyet gazetesindeki hemen hemen her haberin ardında cunta ve Balbay imzası vardı. Balbay, abisi komitacı hemen hemen her darbenin içinde bulunan İlhan Selçuk’un izinden gidiyordu. 
Hilmi Özkök’ü hedef alan bir diğer isim ise o dönem Hürriyet gazetesinde yazı yazan Emin Çölaşan’dı.

Şimdi konuyu uzatmadan PİRUS kitabımda her iki isimle ilgili yazdığım bölümü sizlerle paylaşayım. Yazı biraz uzun olacak ama hafta son olduğu için sabırla okumanızı sizlerden isteyeceğim. O dönem neler yaşandığını, Balbay’ın yapılması planlanan darbede hangi rolleri üstlendiğini hep birlikte öğrenelim. Yazdıklarımın Balbay’ın yaptıklarının binde biri olduğu notunu da düşeyim.

Mustafa Balbay da kusura bakmasın ama neden tutuklandığını sokaktaki çocuk bile artık öğrenmiş durumda. Cuntacılara muhtıra yazan bir ismin bugün ortalıkta “ben gazeteciyim”diye dolaşması da biraz ayıp kaçıyor.


Sözü PİRUS’a bırakarak iyi hafta sonları diliyorum. 

2003-2004
4 Kasım Sabahı Ülke Yeni Bir Döneme Uyandı
28 Şubat 1997’de, Refahyol hükümetine muhtıra gibi MGK kararlarını dayatanlar 4 Kasım 2002 sabahını görselerdi herhalde gözlerine inanamazlardı. Devirdikleri ve kapattıkları Refah Partisi’nin ikinci kuşağı cumhuriyet tarihinin en büyük meclis çoğunluğu ile iktidara geldi. 

Hemen herkes nefesini tutmuş olacakları izliyordu. Ama beklenen olmadı. Yani ordu yeni iktidara geçit vermemek için, Cezayir benzeri bir müdahalede bulunmadı. Hatta seçimin ertesi günü ABD’ye giden Genelkurmay Başkanı Org. Hilmi Özkök, seçimlerin demokratik kurallar içerisinde yapıldığını söyledi gazetecilere. Sonuçları yorumlamasını isteyen medya mensuplarına verdiği cevap ise çok netti: “Hayırlı olsun.”

Seçimin hemen ardından AKP Genel Başkanı Recep Tayyip Erdoğan, Genelkurmay Başkanlığı’na nezaket ziyaretinde bulundu. Buradan da “tatsız” bir hava basına yansımadı. Taraflar arasında ilk temaslar oldukça sıcak geçmişti. Ancak bu durum bazı basın mensuplarını hiç memnun etmedi. Tecrübeli kalemler “Böyle olduğuna bakmayın, yakında neler olduğunu hep birlikte göreceğiz.” dediler. 

Ancak arada Başbakan Abdullah Gül ve Savunma Bakanı Vecdi Gönül’ün koyduğu şerh yüzünden yaşanan YAŞ krizi bir kenara bırakılırsa hükümetle askerler arasında yaşanması beklenen gerginlik hiç ortaya çıkmadı. Belki bunun bir nedeni de başlamakta olan İkinci Körfez Krizi idi. 

Hükümet -TSK ilişkilerinin normal seyrinde gitmesi bazı ordu mensupları ile basın mensuplarının hiç hoşuna gitmemişti. İşte tam bu dönemde Emin Çölaşan ile "kurmay gazeteci" Mustafa Balbay’ın yazıları yayınlandı Hürriyet ve Cumhuriyet gazetelerinde. İkisi de Genelkurmay Başkanı Org. Hilmi Özkök’ü eleştiren yazılardı. 

Bu yazıların hemen ardından da Birinci Ordu Komutanı Em. Org. Çetin Doğan’a "güzellemeler"yayınlanmaya başlandı. Ancak ne kamuoyu bu çalışmaları dikkate aldı ne de diğer medya mensupları. Herkes oynanan oyunun farkındaydı. Bu defa psikolojik harp hedef değiştirmiş, Genelkurmay Başkanı’na yönelmişti. 

Genç Subaylar Tedirgin!
Ama dananın kuyruğu yine Mustafa Balbay imzalı "Genç Subaylar Tedirgin" manşetiyle koptu. Başbakan Recep Tayyip Erdoğan ile Genelkurmay Başkanı Org. Hilmi Özkök’ün baş başa yaptıkları görüşmenin detayları Cumhuriyet gazetesine sızdırıldı. Habere göre Org. Özkök, genç subayların rahatsızlığını Erdoğan’a iletmişti. Subaylar kamuda yaşanan kadrolaşmadan rahatsızdı. 

Genelkurmay Başkanlığı haberi kesin bir dille yalanladı. Org. Özkök de bir basın toplantısı ile iddialara ve yazılanlara cevap verdi. Hürriyet, Milliyet ve Radikal gazeteleri ise "Genç Subaylar"ın tedirginliğini Org. Özkök’e ileten altı üst düzey komutanın isimlerini deşifre etti. Bu isimler arasında Ege Ordu Komutanı Org. Hurşit Tolon, Jandarma Genel Komutanı Org. Şener Eruygur, Kara Kuvvetleri Komutanı Org. Aytaç Yalman, Birinci Ordu Komutanı Org. Çetin Doğan da vardı. 
Bu sıcak gündemin yaşandığı günlerde yapılan MGK toplantısı da beklendiği gibi büyük bir gerilime sahne olmadı. Sonuç bildirisinde laikliğe vurgu yapılmakla yetinildi. AKP hükümetinin kamuda yaptığı kadrolaşmaya dikkat çekildi. Toplantı sonrasında Erdoğan’ın yüzünde hiç de sorguya çekilmiş bir ifade yoktu. İşte hükümet bundan sonra birbiri ardına Avrupa Birliği’ne uyum yasalarını çıkarmaya başladı. 

Artık Türkiye’de başka bir devir açılmıştı. Ancak bazıları bu arada boş durmadı. Birliklere AKP hükümetinin iktidara gelişini, Naziler’in Almanya’da yönetimi ele geçirmelerine benzeten fakslar çekti. Avrupa Birliği’nin Türkiye ve Kemalizm’in sonu olacağına dair kitaplar yazdı. Bu kitaplar da tüm üst düzey komutanlara ve bürokratlara dağıtıldı. Fakat en ilginç olay Karadeniz Ereğli’de yaşandı. Tümamiral Deniz Kutluk’un emri ile Başbakan R. Tayyip Erdoğan, Dışişleri Bakanı Abdullah Gül ve Başbakan Yardımcısı Abdüllatif Şener’in de aralarında bulunduğu siyasileri fişledi, Batı Çalışma Grubu rapor sistemini hayata geçirmek adına.

Bu arada muhalefeti âdeta cumhurbaşkanı Ahmet Necdet Sezer temsil ediyordu. AKP hükümetinin hazırladığı hemen hemen her atama kararnamesi Sezer’e takıldı. Hukukçu cumhurbaşkanı kanunlar nezdinde temizlik kıstası yerine, istihbarat örgütlerinin hazırladığı raporlara itimat ediyordu. Kulislere göre Sezer "demokratik kurallar" içinde kalmak şartı ile her şeye hazırdı. Hatta TBMM’nin feshine kadar! 

Kumatan: Net Olarak Söylüyorum. Çevik Bir, Genelkurmay Başkanı olmayacak!
Meşhur "28 Şubat"ın (1997) birinci yıldönümünün üzerinden sadece iki hafta geçmişti. Çay içmek için davet edildiği konutta, "üst düzey komutan" onu bekliyordu. Daha başta, bu konuşmanın her zamankinin aksine "off the record" olmayacağı gazeteciye söylenmişti. Komutan, "Basında 30 Ağustos’ta yaşanacak terfilerle ilgili ‘spekülatif’ yayınlar yapılıyor ve bu yayınlar doğruları yansıtmıyor" diyordu: "Gazeteler Org. Çevik Bir’in genelkurmay başkanı olacağı senaryolarını işliyor. Net olarak söylüyorum, olmayacak!"

Sinirlendiği belli olsa da soğukkanlılığını korumaya çalışan komutan, "Ne kadar zorlanırsa zorlansın mevcut hiyerarşi bozulmayacak ve bozulmamalı. Karadayı Paşa görev süresi dolduğu için değil, yaş haddinden emekli olacak. Bunun dışında şu an için başka bir formül yok. Ordunun hiyerarşik sırayı koruması ve sırasıyla Org. Hüseyin Kıvrıkoğlu, Org. Atilla Ateş ve Org. Hilmi Özkök’ün görev yapması gerekir." sözleriyle devam ediyordu açıklamasına. Bu konuşma 16 Mart 1998, Pazartesi günü Zaman gazetesinde haber oldu. 

"Üst düzey askeri yetkili"nin dedikleri aynen çıktı. 1999 Ağustosu’nda adı geçen komutanlardan Org. Atilla Ateş Kara Kuvvetleri Komutanlığı’na, Org. Hüseyin Kıvrıkoğlu ise Genelkurmay Başkanlığı’na geldi. Aradan dört yıl geçtikten sonra üçüncü isim, Org. Hilmi Özkök var "Askeriye"nin başında. Ve bu isim hiç şüphesiz AKP iktidarının ilk yılından itibaren şaşırtıcı eleştirilerin odağında yer alıyor. 

Çölaşan: Özkök’ün Kişiliğinden Endişeliyim!
Hürriyet okurlarının belleklerinde "29 Mart 2003" özel bir gün olarak kalacak. O gün "Cihet- i Askeriye"ye yakınlığı ile tanınan Emin Çölaşan yazarlık kariyerinde bir ilke imza attı. "Kuzey Irak’tan Dışlandık" başlıklı yazısını, Silahlı Kuvvetler’i eleştirerek bitirdi. Hem de en tepe noktasındaki kişiyi hedef alarak yaptı bu işi:

"Özkök’ün kişiliğinden endişeliyim.
...Hele başımıza bir de böyle beceriksiz, niteliksiz, yeteneksiz yönetimler geldiğinde, dışarının oyunlarına ve tuzağına ister istemez düşüyoruz. Kuzey Irak konusunda şimdi bu süreci yaşıyoruz. Sonrasını bilemem, Kuzey Irak’ta şu anda söz sahibi değiliz. Aynı çarkı neredeyse yüz yıllardan beri döndürüyorlar, biz güçsüz ve kişiliksiz, olanları izlemekle yetiniyoruz, eziliyoruz, kahroluyoruz ama tepki veremiyoruz.

Bu süreçte beni ürküten bir şey var: 
Genelkurmay Başkanı Hilmi Özkök’ün kişiliğinde, toplumun güvendiği tek kurum olan Türk Silahlı Kuvvetleri’nin yıpranmasından, toplumun güvenini yitirmesinden endişe ediyorum.  Yanılmayı diliyorum.”

Balbay da Özkök’ü hedef aldı
Gazete okurlarını şaşırtan bir başka yazı ise ertesi gün, yine "laik" bir kalemden, Cumhuriyet’in Ankara temsilcisi Mustafa Balbay’dan geldi. Balbay, yazısında AKP’nin kamudaki kadrolaşmasını anlatıyordu. Olan bitene sessiz kaldığı için Org. Hilmi Özkök’ü de kıyasıya eleştiriyordu. Balbay, Özkök’le ilgili kuşkularını, "Acaba 18 yıl yurt dışında kalmasının da etkisiyle ülke hassasiyetlerine ve dengelerine Batı gözlüğüyle mi bakıyor?" sözleriyle dile getiriyordu:
"AKP, Özkök’le dirsek temasında 
Özkök, bulunduğu makam gereği Türkiye’nin güvenliği için önemli olan bütün hassas konulara karşı duyarlı bir kişi. Ancak akla zaman zaman şu soru da gelmiyor değil: Acaba 18 yıl yurtdışında kalmasının da etkisiyle ülke hassasiyetlerine ve dengelerine Batı gözlüğüyle mi bakıyor?

AKP’nin asker kökenli milletvekillerinden Aziz Akgül’le Özkök’ün neredeyse aylık olağan görüşme haline gelen buluşmaları yararlı görülmese yapılmazdı. Özkök’le Akgül’ün Kara Harp Okulu’ndan gelen dostluklarını sürdürmelerinden doğal bir şey de olamaz. Erdoğan’ın 3 Kasım sonrasında Özkök’le Genelkurmay karargâhında görüşmesi sırasında da hazır bulunan Akgül’ün getirip götürdüğü mesajlar devlet yönetiminin daha sağlıklı olmasını da sağlayabilir! Ancak, AKP iktidarının kadrolaşma karşısında takındığı tutum ve laiklikle ilgili hassasiyetlerle dalga geçecek kadar ileri gitmesi, bu görüşmeler başka şeylere mi yarıyor, sorusunu gündeme getiriyor.
...
Bu kadrolaşmayla askerler de bir gün devlet içinde kendilerini yalnız hissedebilirler!”
Bu eleştiriler zihinlerde şu soruları uyandırdı: Türk basınının iki önemli kalemini bu kadar kızdıran ve "teamüllerinin aksine" Genelkurmay Başkanı’nı yeren yazılar yazdıran şey ne? Herşeyi göze alarak hakkında ağır yazılar yazdıkları Org. Hilmi Özkök kim?
Kamuoyunun gündemine Genelkurmay Başkanlığı’na getirildiği 30 Ağustos’la birlikte giren komutanın bilinmeyen yönlerini anlatmakla başlayalım...

Orgeneral Hilmi Özkök Kimdir? 
Manisa – Turgutlu’da Org. Özkök’ün ailesi "Ümmetler" olarak biliniyor. Dedesi "Muallim" lakabıyla tanınan Hilmi Bey ile babası Halil Özkök’ün ellerinde yetişir bugünün genelkurmay başkanı Özkök Paşa. Annesini üç yaşında kaybeden Özkök’ü arkadaşları çocukluk yıllarında tarlalarında, traktör üzerinde çift sürerken hatırlıyor. "Çelik çomaktan körebeye kadar tüm Anadolu çocuklarının oynadığı geleneksel oyunları oynardık birlikte." diye anlatıyor o günleri arkadaşı Erdinç Irgıt. 

Ailesine yardımcı olmak için boş zamanlarında çalışsa da hiçbir zaman okuldan ve okumaktan kopmayan Özkök, önce Bursa’daki Işıklar Askeri Lisesi’ne, sonra da Ankara’ya, Kara Harp Okulu’na gitti. 1959’da, "Topçu" sınıfının birincisi olarak 19 yaşında teğmen rütbesiyle mezun oldu. Okul yıllarında yaz tatillerini geçirdiği Turgutlu’da, Fayton Pazarı’nda bir dükkanda elektronik eşya tamiri yaptığını hâlâ hatırlıyor arkadaşları. 

Türkiye’nin dört bir yanında görev yaptıktan sonra, talih kuşu 1984’te Özkök’ün başına kondu. Tuğgeneralliğe terfi eden Özkök’ün başarı grafiği sürekli yükseliyordu. Önce tümgeneral, 1992’de korgeneral, 1996’da ise orgeneralliğe terfi etti. Bu süre zarfında da Turgutlu’yla bağlarını hiç koparmadı. "İlçenin kenar semtinde küçük bir bakkal dükkanı işlettiğim halde, her gelişinde beni ziyaret eder" sözleriyle Özkök’ün çevresine olan ilgisini anlatıyor çocukluk arkadaşı Selami Taşlı. En son gelişinde ise yine arkadaşı Erdinç Irgıt’ın akrabalarının bahçesinde Turgutlu’nun meşhur köftesinden yemişler. Fırın yakıp, mangal yapmışlar. Hatta bir ara incir ağacına bile tırmandık diyor Irgıt. Her gelişinde aile büyüklerinin mezarlarını da ihmal etmeden ziyaret etmiş Özkök Paşa. 

Bir dönem Brüksel’de, NATO karargahında, Türkiye’yi temsilen görev yapan Org. Özkök, İngilizceye olan hakimiyetiyle belleklerde iz bırakmış bu dönemde. "Sadece İngilizceye değil, Fransızca ve Rusçaya da hâkimdir." diyor çalışma arkadaşları. Her iki dili de Işıklar Askeri Lisesi’nde öğrendi. 

Özkök, arkadaşları tarafından çalışkanlığı, disiplini yanında ast- üst ilişkisine gösterdiği saygıyla da tanınıyor o yıllarda. Öğretim görevlisi olarak Kara Harp okulu’nda görev yapan AKP milletvekili Prof. Dr. Aziz Akgül, Özkök’le o dönemde tanışmış: "Hilmi Özkök, o zaman Alay Komutanı’ydı. Açık görüşlü, donanımlı, teknik olarak askerliği çok iyi bilen bir komutandı." Akgül’e göre Özkök, astlarıyla ağabey-kardeş ilişkisi kuruyordu. Onun bu gözlemlerini, Özkök’le görev yapmış hemen herkes doğruluyor. 1959’da birlikte mezun oldukları emekli Tümgeneral Orhan Ateş, Özkök’ün demokrat, çalışkan ve zeki kişiliğine vurgu yapıyor görüşmemizde. Ateş’e göre Özkök "Her göreve bileğinin hakkıyla gelen" bir isim. 
"Genelkurmay’ın amiri başbakan"
Org. Özkök’ün kişiliği hükümetle ilişkilerine de yansıyor. Genelkurmay Başkanı’nın AKP’yle ilk teması, 3 Kasım seçimlerinin hemen ardından gerçekleşti. İktidar partisinin lideri Tayyip Erdoğan, makamında ziyaret etti Özkök’ü. O günü, görüşmede bulunan AKP milletvekili Aziz Akgül, "Görüşme çok güzel bir atmosferde geçti ve bir büyük devletin zirvesinde olması gereken uyum vardı." sözleriyle anlatıyor. 

Dönemin Meclis Başkanı Bülent Arınç’ın eşinin türbanla protokolde yer alması, Meclis savunma komisyonu başkanlığına TSK’dan ihraç edilmiş Ramazan Toprak’ın getirilmesi ve Yüksek Askeri Şura kararlarına o günlerde başbakan olan Abdullah Gül ve Milli Savunma Bakanı Vecdi Gönül’ün şerh düşmesi dışında AKP ile Silahlı Kuvvetler arasında herhangi bir gerginliği de hatırlamıyor belleklerimiz. Org. Özkök de daha önce "kayıtsız şartsız" orduya destek veren çevreler tarafından tam bu noktada eleştirilerin odak noktasına oturtuldu. 
Peki, genelkurmay başkanları politikalarını tek başlarına mı belirliyor? Elbette hayır. Askeri ve sivil istihbarat bilgi veriyor, karargah subayları görev yapıyor genelkurmay politikalarının oluşturulmasında. Özetle Org. Özkök ve hükümet arasındaki, demokrasimizin pek de alışık olmadığı "uyumlu" görüntü, ortak bir çalışmanın ürünü. 

Çölaşan ve Balbay’ın eleştirdiği bu tablo askeri çevrelerden de takdir topluyor aslında. "Asker her türlü siyasi görüşün üstünde olmalıdır. Başbakan, Genelkurmay Başkanı’nın amiridir. Görüşmeleri, aralarında iyi bir diyalog bulunması gayet normaldir ve hatta şarttır. İstihbarat birimlerinden rapor gelmese bile her insanın sağduyusu vardır ve bu sağduyu ile hareket eder. Özkök de böyle hareket ediyorsa tebrik etmek gerekir. Bu tam bir Batılı yaklaşımdır." sizleriyle yorumluyor Emekli Tuğgeneral Korkmaz Tağma, hükümet-TSK ilişkilerini.

Eski Kuzey Deniz Saha Komutanı Emekli Koramiral Atilla Kıyat da bu tür yaklaşımların ikinci bir 28 Şubat yaşamasının önündeki en büyük engeli oluşturduğunu düşünüyor: "Muhalif görüşlerden korkmamak lazım. Biz yaşayarak öğrenmeliyiz. Onlara iktidar olma fırsatı verilmeli ki başarılı mı olacaklar yoksa başarısız mı olacaklar bu ortaya çıksın. Yasakladığınız her türlü görüş popüler oluyor."

Çetin Doğan, Durumdan Vazife Çıkardı. Fişlemelere Devam 
Ancak her şeye rağmen Ordu-AKP ilişkileri dikensiz gül bahçesi değil. 3 Kasım seçimlerinin hemen ardından Birinci Ordu Komutanlığı’na bağlı birliklerde Org. Çetin Doğan imzasıyla bir emir yayınlandı. 29 Kasım 2002’de yayınlanan emirde şu cümleler yer alıyor: "Son zamanlarda bazı çevrelerin anayasal devlet düzenimizin temelini oluşturan ‘laiklik’ ilkesini kendi çıkar ve amaçlarına göre yorumlayarak kamu hizmetlerinin yerine getirildiği başta öğretim kurumları olmak üzere, çeşitli kamu kurum ve kuruluşlarında, türban ve başörtüsü kullanılmasında ısrarlı davrandıkları gözlenmektedir. Bu yoldaki ısrar, masumane bir tercihten ziyade, laik Cumhuriyet ilkelerine karşı dine dayalı bir devlet düzeni kurmaya yönelik din ve vicdan hürriyetini aşan sistemli çabaların bir parçası olarak değerlendirilmektedir." 

Org. Doğan imzalı emirde "yapılması gerekenler" de şöyle sıralanıyor: 
"Birinci Ordu bölgesindeki bütün askeri birlik ve kurumlarda din ve vicdan hürriyetinin istismarına hiçbir suretle geçit verilmeyecek, orta öğretim kurumlarına milli güvenlik bilgisi derslerine giren öğretmenler, şimdiye kadar verilmiş emirler doğrultusundaki uygulamayı titizlikle sürdürecekler, hiçbir bahaneyle asla geri adım atmayacaklardır. Değişik uygulama çabaları ve karşılaşılan sorunlar, il valileri ve ilçe kaymakamları başkanlığında düzenlenen ‘Emniyet ve Asayiş’ toplantılarında açıkça ve belgelendirilerek ortaya konulacak, aynı zamanda Ordu Komutanlığı’na bilgi verilecektir. Her türlü resmi tören, kutlama ve ziyaretler dahil TSK’nın dışındaki kamusal alanlarda anayasaya aykırı ortaya çıkabilecek uygulamalara yetkisiz müdahalelerde bulunulmayacak, ancak bu uygulamanın bir parçası olmaktan özenle kaçınılacaktır.

Bu emri birliklere gönderen Orgeneral Çetin Doğan ismi 2003 yılında sıkça karşımıza çıkacaktı. 28 Şubat’ta Batı Çalışma Grubu’nun en etkili isimlerinden olan Doğan, medyanın yeni yüzü olacaktı. Açıklamaları, yaptıkları ve yapmak istedikleri medya üzerinden, satır aralarından kamuoyuna yansıyacaktı. 

Vatan gazetesinde, Leyla Umar’ın hazırladığı ve 24 Mart’ta başlayan dizi söyleşi tam dört gün sürdü. Yazı dizisinin yayınlanış amacı Umar’ın Org. Doğan’ı Fazıl Say konserinde görmesi ve "fikirlerini çok beğenmesi"ydi. Dizi tamamlandığında çağdaş, bilgili, akıllı ve centilmen bir komutan portresi çıkıyordu karşımıza. Birkaç gün sonra ise bir sağlık sorunu sebebiyle karşılaştık Org. Çetin Doğan adıyla. 31 Mart’ta çıkan tüm gazeteler Doğan’ın anjiyo olduğunu duyuruyordu. 

1 Nisan’daki Hürriyet gazetesinin beşinci sayfası ise şaka gibiydi. "Orgeneral Doğan’a yapılan başarılı by -pass" haberinin 20 cm üstünde Emin Çölaşan’ın "Şehitlere Saygısızlık" başlıklı "31 Mart yazısı" (!) yer alıyordu. Çölaşan, Rumi takvimle 31 Mart 1909’da yaşanan "gerici ayaklanması"nı miladi takvimle 31 Mart 2003’te hatırlatıp az rastlanır bir gafa imza atıyordu: "Dünkü tarih 31 Mart yakın tarihimizde önemli bir siyaset olayıdır..."

Çölaşan’ın aynı yazının sonundaki cümleleri ise demokrasi ve hükümet – ordu ilişkileri adına daha büyük bir gaftı. Köşeyazarı, Şişli Abide- i Hürriyet Meydanı ve anıtının bakımsızlığındın "dinci zihniyeti" sorumlu tutuyor, "Özellikle bu dönem Kültür Bakanlığı ile İstanbul Büyükşehir Belediyesi’nden bu konuda bir şey yapmasını beklemek yanlış olur. Onlar genelde Abdülhamit hayranıdır ve orada gömülü şehitlere pek sevgiyle bakmazlar." diyordu. Çözüm için "göreve çağırdığı" merci ise tahmin edebileceğiniz gibi Org. Çetin Doğan’ın komutasındaki 1. Ordu Komutanlığı’ydı: 

"Beşiktaş’taki Barbaros Anıtı’nın bakım ve onarımı Deniz Kuvvetleri tarafından yapılıyor. Acaba 1. Ordu Komutanlığı Hürriyet-i Ebediye rezaletine el atıp orayı güzelce elden geçiremez mi?.. Ne acıdır, başka çare kalmayınca sorumsuz sivil kuruluşların görevini askerlerden istemek zorunda kalıyoruz."

Anlaşılan Org. Çetin Doğan adıyla bir süre daha gazetelerde sık karşılaşacağız. Çölaşan’ın "tarihi" gafları da bitecek gibi görünmüyor. Aklı hep 28 Şubat’ta kaldıktan sonra...
“İktidara Naziler Gibi Geliyorlar!”
2003 yılı 30 Ağustos’unda emekli olan Org. Çetin Doğan, icraatları ile çok konuşulmuş, çok tartışılmıştı. 

AKP’nin 3 Kasım seçimlerini kazanmasının hemen ardından, birlikleri uyaran, başörtüsü yasağında herhangi bir değişiklik olmadığını bildiren emirler yayınlamıştı Doğan. Aktüel dergisinin kamuoyuna duyurduğu bu belgeden sonra AKP hükümeti ile TSK arasında yaşanan gerilimlerde adı geçti. Son olarak, "Genç Subaylar"ın tedirginliğini Genelkurmay Başkanı Org. Hilmi Özkök’e aktaran altı komutanın arasında basında ismi yeraldı. 2003’ün ilk günlerinde, Org. Çetin Doğan’ın başında bulunduğu komutanlığın adı bir başka olaya daha karıştı. O tarihte, 1. Ordu Komutanlığı’ndan bağlı birliklere Almanya tarihini anlatan fakslar gönderildi. Naziler’in iktidara nasıl yürüdükleri anlatılıyordu fakslanan metinlerde. Metinler, AKP ve iktidara geliş dönemine göndermelerle doluydu. Üstelik, bu iş için 1. Ordu Komutanlığı’nın özel kalemine ait faks kullanıldı. 

"Değiştim dedi"
Aktüel’in eline ulaşan faksın başlığı "Almanya’da 932 Seçimleri." Birinci Ordu Komutanlığı Özel Kalem Müdürlüğü’nün "0216 343 .. .." (numara bizde saklı) no’lu cihazından gönderilen faks tam dört sayfa. 15 Ocak 2003 tarihinde, saat 14:43’te, Donanma Komutanlığı İstihbarat Başkanlığı’na çekildi. 

"İki numaralı Nazi lideri Göring, savaş suçlusu olarak yargılanacağını anlayınca şöyle der: ‘Biz, halka gerçeği söylemiştik. Sadece iktidara gelene kadar demokratik yollara başvuracaktık..."cümleleriyle başlayan yazı, okuyanları 70 yıl öncesini hatırlamaya davet ediyor. Söz konusu olan, o günlerin büyük bir ekonomik ve siyasi kriz yaşayan, enflasyon oranı ve işsizlik sayısı tavana vuran (6 milyon) Almanya’sı. 

Tabii daha ilk satırlarda benzerlik dikkatimizi çekiyor. Adı belirtilmese de Recep Tayyip Erdoğan’a atfedilen "demokrasi bir araçtır" sözlerini hatırlıyoruz. Krizin olduğu ülke de tanıdık; sanki Türkiye’yi anlatıyor! Çünkü, tıpkı Almanya’da olduğu gibi 3 Kasım seçimi kriz ortamında yapılmıştı. 2001 Kasım ve 2002 Şubat krizlerini yaşamıştık. İşsizlik, hayat pahalılığı ve devalüasyon tavan yapmıştı tam seçimlerin öncesinde. 

Almanya’ya, 70 yıl öncesine dönelim. Bakın neler anlatılıyor faksta: 
"Siyasal partiler sorunlara çözüm bulamıyor, sadece birbirleriyle boğuşuyordu. Halkta partilere ve siyasetçilere karşı tam bir güvensizlik hatta nefret egemendi. Dış politikada, bütün ülkelerin Almanya’ya komplo kurduğu, ülkeyi parçalamak istediği inancının yaygınlaşması, en aşırı milliyetçi (şoven) duyguları harekete geçirirken sanat ve kültür dünyası ile ilgili haberler, basının bir bölümünde sefahat, çıplaklık, ahlaksızlık, azgınlık olarak işleniyor, işsiz ve yoksul kesimlerle tutucular kışkırtılıyordu."

Tam böylesi kaotik bir ortamda, yeni bir parti,  "Nasyonal Sosyalist Alman İşçi Partisi’nin kurulduğunu söylüyor faks. Önce adı sanı duyulmayan partinin başında Adolf Hitler vardı. Adı bir darbe olayına karışınca, birkaç aylığına hapsedildi. Hapisten çıktığında Hitler, herkese "Ben artık değiştim." diyordu. 

Sol partiler bölündü
Devam ediyoruz: “1920’li yıllar boyunca Naziler ciddi bir varlık gösteremeseler de her seçimde oyları düzenli bir biçimde artıyordu. Almanya’da koalisyonlar dönemiydi. İktidarlar güçsüzdü. Parti liderleri seçimlerde ‘iki anahtar’ vadediyorlardı. Varoşlar mutsuzdu ve Naziler buralardan oy alıyordu. Hazin olan bir başka şey ise ‘Sol’un durumuydu. Sol’da iki ana parti vardı. İrili ufaklı onlarca sol parti kurulmuştu: ‘Ufak olsun, benim olsun’ düşüncesi ile başkaları ile değil işbirliği, görüşmeyi bile kabul etmiyorlardı. Bir kısmı da demokrasi adına Naziler’le işbirliği yapıyordu."

Faksın anlattığına göre, daha sonra birbiri ardına iki seçim yapıldı. Ancak her ikisinde de Naziler güçlenerek çıktılar. Oy oranları yüzde 37.4’e ulaşmıştı. Sol ise "Demokratik sol, sol demokrasi, sosyal demokrasi, sosyalist demokrasi" gibi kavramlar üzerinde tartışmakla meşguldü. Böylesi bir ortamda gidilen seçimlerin büyük partisi yine Naziler’di. Bir başka küçük sağ partinin desteği ile iktidara geldiler. 

Faks, kamuoyunun bu gelişe şu düşüncelerle hazırlandığını söylüyor: "Madem demokrasi var, seçmen iradesine saygı göstermek gerekir. Bir kere de bu partiye bir şans verelim. Adam zaten değiştiğini söylüyor. Hem bu ülkede yasalar var, kurumlar var, hele hele ordu var."

Ancak işler hiç de söylendiği gibi gitmedi faksa göre. Naziler, hükümete üç bakanla girdiler ve kısa bir sore sonra, Alman parlamento binası Reichstag’ı yakarak darbe yaptılar. Birkaç gün içerisinde tüm hak ve özgürlükler kaldırıldı, kaçarken vurulmamış, yurtdışına kaçamamış bütün parti liderleri, solcular, liberaller, azınlıklar "milli örf ve âdetlere uymayan" insanlar yok edildi. Sonrası ise bilinen hikâye; Naziler tüm ülkeyi ele geçirdi.

Naziler’in ikinci adamı Göring yıllar sonra yargılandığı Nürnberg Savaş Suçları Mahkemesi’nde Amerikalı başsavcının suçlamalarını cevaplandırdı: "Biz halka gerçeği söylemiştik, sadece iktidara gelene kadar demokratik yollar başvuracağınızı açıklamıştık. Halk bizi bilerek seçti, bizi istedi. Bizi yargılayamazsınız!"

 

Faks tüm bu anlatılanlardan sonra,“İşte böyle. Fakat bu anlatılanların Türkiye veya bizim ülkemizle herhangi bir ilgisi, ilişkisi olabilir mi ki!..” sözleriyle bitiyordu. 

“Kızım sana söylüyorum, gelinim sen anla” atasözüne uyan bir durum olabilir mi ki bu?.. 
Birinci Ordu Komutanlığı’na bağlı tüm birliklere gönderilen faksla, AK Parti iktidarı hedefe konuyor, Balyoz darbe planına giden süreçteki hazırlıklar da böylece başlamış oluyordu.