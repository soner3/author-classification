Biri Doğru Söylemiyor...

 28 Şubat soruşturması kendisine uzanmasın diye yapmadığı numaralar kalmayan Ertuğrul Özkök, her zaman yaptığı gibi önceki gün yine Ali Cengiz oyunlarından birine imza attı.

Konu çok sevgili başkanı Aziz Yıldırım’dı.

Yıldırımla evde yaptığı kahvaltı sohbetini aktaran Özkök, içindeki niyeti dışa vuran bir yazıya da imza atmıştı.

Her satırında ayrı bir zevk duyduğu gözlerden kaçmıyordu Özkök’ün. Yazının bitiminde orgazmın
doruklarına ulaştığını görmemek de imkansızdı.

Şike soruşturması mahkemesinin verdiği kararın ardından, icraatlarıyla “efsane” Başkan olan Aziz Yıldırım, kendisine çaylı sohbette neler anlatmamıştı ki?

“Tek kişilik sivil toplum örgütü gibi çalışacaktı” Yıldırım. “Özellikle Fethullah Gülen’e çok öfkeliydi. Görüşlerini hiçbir sansüre tabi tutmadan isim vererek, açıkça söylüyordu. Bizzat Fethullah Gülen’in adını vererek onunla mücadele edeceğini açıklamıştı. Tek başına kalsa da mücadelesini sürdürecekti.”

Özkök’ün bu yazısının üzerinden 24 saat geçmişti ki Aziz Yıldırım cephesinden bir açıklama yapıldı. Yıldırım, kendisiyle yapılan görüşmede bu tür beyanlar verdiğini yalanladı.

Bu açıklama üzerine ortaya ilginç bir durum çıktı.

Birilerini doğru söylemiyordu ama kamuoyunu yanıltan acaba kimdi?

Sanırım kamuoyu Ertuğrul Özkök’ün bu açıklamaya bugün vereceği cevabı merakla bekleyecek. Doğrusu ben pek bir merak içinde değilim. Nedenine gelince…

Tahminin de yanılmayacağımı düşünerek şunu belirteyim. Özkök, konuyla ilgili herhangi bir açıklama yapmama yolunu tercih edecek. Aziz Yıldırım kendisine doğru söylemiyorsun demesine rağmen, açıklamada isminin geçmemesini kullanacak. Ve açıklamanın bir bölümünü verip, konuya değinmeden, olayı kapatma yoluna gidecek.

Nerden mi biliyorum?

Çünkü daha önce de başta Genelkurmay Başkanlığı olmak üzere, kendisini ve gazetesini yalanlayan açıklamaları da benzer yöntemle geçiştirdikleri için. Haberinin ve köşe yazınının arkasında duramayacağı için. Yıldırım’dan korkacak ve “Hayır sayın Yıldırım, siz bana kahvaltıda isim vererek bunları bunları söylediniz” diyemeyeceği için.

Kamuoyu böyle bir açıklamanın ardından sanırım şunu düşünecektir. Birisi doğruyu söylemiyor ama hangisi?

Ben kimin doğru söylemediğini çok iyi biliyorum da “yazı namustur” sözüne Ertuğrul Özkök nasıl bir kılıf bulacak doğrusu merak ediyorum?