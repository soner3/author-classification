Aziz Yıldırım Ülkeyi Terk Eder Mi?

Aziz Yıldırım yine arz-ı endam etmiş. Dünya Fenerbahçeliler Günü’nde podyuma çıkmakla kalmamış, bir de mesaj üstüne mesaj vermiş.

Efendim neymiş…

Birileri kendisine “Başkan neden susuyorsun” diye soruyormuş da, o da podyumdan “Zamanı gelince konuşacağım” demiş.

Önce örgüt kurmak, şike ve teşvik vermek suçlamasıyla gözaltına alındı.

Sustu…

“Örgüt üyesi suçlamasıyla” gözaltına alınan bazı isimlerin ifadelerine avukatları ulaşamadı…

“Ketenpereye” gelmemek için bu kez poliste susma hakkını kullandı ve sustu…

Savcı da ve mahkemede kısmen sustu…

Tutuklandı cezaevine kondu.

Nedense bir anda dili çözülmeye, konuşmaya başladı.

“Bir konuşursam bakın bakalım neler olur” tehditleriyle, kamuoyuna oluşturmayı amaçladı.

Öyle ki bu durum rutin bir hal aldı.

Neredeyse har hafta “zamanı gelince konuşacağını” söyledi.

“Türk futbolunun 13 yılını anlatacağım, bazıları zor durumda kalacak” minvalinde cümleler kullandı…

Ama kendisi dışında zor durumda kalan bir isme rastlanmadı…

Kamuoyu tam bir yıl Aziz Yıldırım “ha bugün ha yarın konuşacak” diye bekledi.

Ancak o konuşma bir türlü gerçekleşemedi.  

Mahkeme heyeti karşısına çıktı, yine “konuşurum bak” demeyi ihmal etmedi.

Yargılama aylar sürdü ama Yıldırım yine konuşmadı, konuşamadı.  

Kendisine şike, teşvik ve örgüt kurmaktan altı yılın üzerinde hapis cezası verildi…

Sustu.

Türkiye ortada konuşulacak bir durumun olmadığını anladı ama medyadaki bazı kalemler  ve fanatizmin esir aldığı kimi taraftarlar bu durumu bir türlü anlayamadı.

Aziz Yıldırım dün yine “zamanı gelince konuşacağım” demiş.

Doğrusu beklediği zamanın ne olduğunu merak ediyorum.

Kendisini tutan mı var? Konuşma diyen mi var?

Cezaevinde günü birlik açıklama yapıyor ve konuşuyordu.

Fenerbahçe internet sitesi de bu açıklamayı yayımlıyordu.

Doğrusu merak ediyorum.

Aziz Yıldırım’ın bir yılda kelimeleri mi bitti de konuşamıyor?

Sanırım Yargıtay’a gidecek olan şike, teşvik, örgüt kararı bir şekilde kapatılıp, daha sonra mı kamuoyunun önüne çıkma hedefleniyor?

Doğrusu dosyanın kapatılmayacak kadar suçla dolu olduğunu düşünüyorum ve Yargıtay’ın da bu yönde verilen kararı onayacağını tahmin ediyorum.

Anlayacağınız Aziz Yıldırım, bir türlü beklenen konuşmayı gerçekleştiremeyecek.

Zaten ortada ne konuşulacak bir konu, ne de açıklanacak “gerçekler” var.

Gerçekler olduğu gibi mahkeme kararıyla ortaya çıkmış durumda. 

Aziz Yıldırım’ın, ortada şike ve teşvik suçunu işlediği yönünde bir karar yokmuş gibi davranması, bunu yaparken de milleti aptal yerine koyarak, “bizlerin saygınlığı, gururu” gibi kelimeleri kullanması da bize özgü bir durum olsa gerek.

Aziz Yıldırım konuşmaya başlayacaksa eğer, önce şike ve teşvik yaptığına dair mahkemenin hükmettiği karardan başlayabilir.

Yüz kızartıcı bir suçtan ceza alan bir kişi, “zamanı gelince konuşacağım” diyerek ortalıkta dolaşmadan önce biraz düşünmeli.

Aziz Yıldırım’ın konuşamayacağını bilen bir kişi olarak (çünkü yaptıklarına verecek cevabı yok) bugünlerde merak ettiğim bir konu var. Yargıtay’ın cezayı onayacağını hissettiği gün Aziz Yıldırım, ülkeyi terk eder mi? Bu ülkenin arka kapılarından çıkar mı?

Neden  mi böyle bir soru?

Bunu da bana değil Aziz Yıldırım’dan dayak yedikten sonra, köşesine sinen Ertuğrul Özkök’e sorun.

Kahvaltıda konuşulanların sadece Özkök’ün yazdıklarıyla sınırlı olduğunu düşünmüyorsunuz sanırım?