PKK Terör Örgütü Değil!

 PKK lideri ve KCK Yürütme Konseyi Başkanı Murat Karayılan’ın, gazeteci-yazar Avni Özgürel’e verdiği röportaj ve burada dile getirilen konular medyada bu haftanın en dikkat çeken konularından biriydi.

Bugün sizlerle bu röportajdan yola çıkarak, Karayılan ve PKK üzerine medyada yapılan bazı yanlış değerlendirmeleri paylaşacağım.

Sanırım dikkatinizi çekmiştir.

Medyadaki bazı kalemler, Avni Özgörel’in bu röportajından yola çıkarak, Karayılan’ı bir anda “barış güvercini” ilan etti.

Onun nasıl bir “barış” elçisi olduğu, “barış” mesajları verdiği, bu savaşı sonlandırmak için gösterdiği “çabayı”, köşelerinden bize aktardılar.

İddialarına inanmamız için kendilerince sayısız örnek vermekten de geri durmadılar. 
Öyle ki; Avni Özgürel bile, "bu ülkeye aslında barışın geleceğini ama bazı gazetecilerin 'savaş' yanlısı tutumundan dolayı bunun gerçekleşmediğini" iddia etti.

"Karayılan masumdu, aslında eline hiç kan değmemişti."

Öyle Karayılan değerlendirmeleri, yorumları yapıldı ki yazılanları okuyunca insanın “Biz yanılıyormuşuz. Aslında PKK, terör örgütü değilmiş. Bugüne kadar bize yanlış öğretilmiş” diyesi geldi.

Oslo görüşmeleri sürerken Silvan’da yapılan saldırıda eli tetik tutanlar unutulmuşcasına, yine aynı kalemler tarafından medya günah keçisi ilan edildi.

Baskın planını yapan, gerçekleştiren, askerleri şehit eden PKK’lılar değilmiş gibi, Silvan saldırısının tek sorumlusu olarak gazeteciler gösterildi. Barışın önündeki en büyük engel “bir kısım gazeteciler"di.


"PKK masumdu, ortada bir terör örgütü varsa o da bir kısım gazetecilerden oluşuyordu. 30 yıldır işlemedikleri cinayet kalmamıştı. Savaşın tek suçlusu da onlardı."

Yazılan ve söylenenler son bir haftadır aynen böyleydi.

Eli kanlı bir örgüt lideri Karayılan, bu kişilere göre “barış elçisiyken”, köşelerinden kendilerini eleştirenler bir anda terörist olmuştu.

Ama…

“Barış güvercini” yazılarının henüz mürekkebi bile kurumamıştı ki PKK, tıpkı Silvan saldırısında olduğu gibi Dağlıca Taburu’na bağlı Yeşiltaş Karakolu’na baskın gerçekleştirip, sekiz askeri şehit etti.

Oysa, bir gün önce “Barış güvercini” olarak gösterilen Karayılan, çok farklı şeyler anlatmıştı. Barışın çok yakın olduğunu, baskınların yapılmayacağını, Silvan’ın çok büyük bir hata olduğundan söylemiş, bu kalemler de bunu ballandıra ballandıra köşelerine taşımışlardı. Ekranda büyük büyük laflar etmişlerdi.

“Barış çok yakın” kelimeleri havalarda uçuşmuş, "havada barış kokusu var" şarkıları söylenmeye başlanmıştı.

“Havada barış kokusu var” şarkısı söylenirken yapılan bu saldırı da neyin nesiydi?

Karayılan’ı “barış elçisi, güvercini” olarak cilalayıp, kamuoyunu önüne koymaya çalışan kalemler, Yeşiltaş baskınıyla ilgili ne diyeceklerdi?

Onlara göre bu saldırıyı da medya mı yapmıştı? 
Aslında bu kalemlere yüzlerce bu ve buna benzer soru sorabilirim. 
Soruları uzatmanın çok da bir anlamı yok.

Sadece şunu söyleyeyim.

Bu yazarların barış güvercini masalı yazılarının mürekkebi kurumadan bu saldırının yapılması, kendilerini derin bir sessizliğe büründürdü. Eli kanlı birilerini “barış güvercini” ilan eden medya da PKK’yı ve yaptıklarını eleştirenleri “terörist” göstermenin utancı boyunlarında asılı olarak.

Ve sessizlikleri de uzun bir süre sürecek gibi görünüyor.

Bu kadar girişi aslında şunu söylemek için yaptım;
Türkiye’de yanlış bir PKK okuması yapılıyor. Daha doğrusu, bizler PKK okumasını örgüt ve yaptıkları üzerinden değil, Kandil’e giden gazetecilerin yazdıkları üzerinden yapıyoruz. Murat Karayılan’la Kandil’de yapılan her röportajın ardından PKK ve örgüt analizleri, değerlendirmeleri bu röportajı yapan kalemin gözü, bakış açısıyla yapılıyor.

Hasan Cemal, Avni Özgürel röportajları da bunun en somut hali olarak karşımıza çıkıyor. Her iki ismin değerlendirme ve beklentileri üzerinden örgüt analizi yapıldığı için de gerçek PKK okuması değil, gerçeğe benzemeyen imitasyon yorumlar ortaya çıkıyor.

Eli kanlı birileri de karşımıza “barış elçisi-güvercini” olarak çıkabiliyor ya da çıkartılabiliyor.

Karayılan’ın son bir yıldır yaptığı açıklamalardaki çelişkileri, yalanları bulup, PKK’nın stratejilerini açıklamalar ve reel olaylarla yapanlar ise kendisini milliyetçi, liberal, demokrat ilan eden bu “barış sevici kalemler” tarafından “terörist” ilan ediliyor.

Yeşiltaş baskınının ardından bu kalemler şimdilik sustular.

Yarın bir gün yeni bir Karayılan röportajının ardından yine ortaya çıkacaklar ve bu baskını da medyanın yaptığını, "tetiği" benim gibi yazarların çektiğini, aslında PKK’nın çok barış sever bir örgüt olduğunu, “terör örgütü” demenin çok sakıncalı olacağını, ortada bir terörist varsa bunun da medyada olduğu ciddi ciddi yazıp, iddia edecekler.

Bu ülkenin siyasetçileri de bu masalcıların yazdığı hikayeler, değerlendirmeler ışığında PKK okuması yapıp, yanlış siyasi tercihlerde, kararlarda alacaklar.

Yeni bir röportajda da Karayılan yine kendilerini “otonom, kontrol dışı gruplar” diyerek kandırmaya devam edecek. 