Vatandaşlık Maddesi

Anayasa çalışmaları devam ediyor ama bazı kritik maddelerde uzlaşma sağlanamadı. Bunlardan biri de "vatandaşlık" ile ilgili.
AK Parti'nin önerisi şöyle: "Devlete vatandaşlık bağıyla bağlı olan herkes Türkiye Cumhuriyeti vatandaşıdır."
MHP'nin önerisi: "Türk devletine vatandaşlık bağıyla bağlı olan herkes Türk'tür."
BDP, "Türkiye Cumhuriyeti vatandaşlığı" yerine "Türkiye vatandaşlığı" tabirinin kullanılmasını istiyor.
CHP'nin önerisi ise, değişim arayan bir Türkiye'ye intibakta zorlandığını gösteriyor. Belki de parti içindeki farklı fikirler sebebiyle "Türk vatandaşlığı" tabirinden vazgeçemiyor. CHP'nin önerisi şöyle: "Türk vatandaşlığı, dil, din, ırk, cinsiyet, etnik köken, siyasi düşünce, felsefi inanç, mezhep ve benzeri sebeplere bağlı olmaksızın, herkesin eşitlik temelinde Türkiye Cumhuriyeti vatandaşı olması anlamına gelir."
CHP'nin kafası karışık. Zira, ulusalcılarla, yenilikçiler bir arada yer alıyor. Öğrendiğime göre, CHP'nin Meclis grubuna ulusalcılar, Parti Meclisi'ne ise yenilikçiler hâkimmiş. Sanırım Kemal Kılıçdaroğlu'nun zorluğu, bir türlü bağdaştırılamayan bu farklı düşüncelerden kaynaklanıyor.