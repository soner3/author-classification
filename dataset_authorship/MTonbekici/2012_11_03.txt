Manidar Pazar İlanları

- Devren Kiralık Ruh: Az bulunur cinsten, antika bir yapıt. Ana babanın uzun uğraşları sonucu tiftik tiftik olmuş. Yer yer dökülmüş. Yıllar süren bir ihmalden sonra alt yapı yeni elden geçti. Boşanmaya, yalnız kalmaya, işten çıkarılmaya, parasız ve itibarsız kalmaya dayanıklı. Üst yapı zevke bağlı olarak biraz masraf ister.

- Kelepir Kupon Aşk: Sadece 1 ay kullanıldı. Hırpalanmamış, solmamış durumda paketinde duruyor. Terk sebebiyle mecburen satılık. Paketin içindekiler: 4 günlük tatil anısı, 15 kahkaha, 5 sevişme, bir kavga, bir düğün hayali... Kişi değiştirilerek kullanmaya müsait.

- Sahibinden satılık eğitimli ideoloji! Kaçmaz fırsat. İstenilen her halka veya zümreye karşı itinayla düşman olabilir. Bir aylık bir gazla yapmayacağı rezillik, insan dışılık, barbarlık, gaddarlık yoktur. Putlaştırılacak lider, kutsal kitap, uydurulmuş tarih, kibir, kendini bir halt sanma, mesnetsiz büyük iddialar gibi aksesuarları mevcuttur.

- Satılık Asırlık Kin: Taşıdıkça ağırlaşacak, ağırlaştıkça acılaşacak, her tür körlüğe, dar bakışa, vizyonsuzluğa sebebiyet verebilecek, yeri geldiğinde bölücü faaliyet, yeri geldiğinde operasyonel maksatlar için kullanılabilecek multi fonksiyon döner başlıklı bilenmiş kin. Her tür yalan dolan, eza, zulüm, hak yeme fiyata dahil.

- Yer Darlığı Nedeniyle Elden Çıkarmalık Akıl: Kibir, açgözlülük, megalomani, “oldum ben tamam”cılık, tribünlere oynama, kontrol manyaklığı evin her yerini doldurduğu için akla yer kalmadı. İhtiyacı olana bila ücret verilecektir.

- Sömürülecek acele bir sevgi aranıyor: Karşılığında hiçbir şey verilmeden, zerre sorumluluk ve vicdan azabı hissetmeden, tamamen menfaate dayalı bir şekilde istismar edilebilecek bir dostluk aranıyor. Vermek isteyenler, 1500 TL iliştirilmiş CV’lerini posta yoluyla yollasın...

Müteahhit kimdir?

- Ülkenin her tarafına dünyanın en çirkin binalarını dikmeleri için görevlendirilmiş dönem zengini...

- Her pazar bütün medyayı cömertçe “sulayan” kişi...

- Aleyhinde hiç bir haber çıkamayacak bir canlı türü...

- Kesinlikle eğitimli, zevkli, güngörmüş ve kibar OLMAMASI gereken bir insan evladı...

- Sonradan görme olması mecbur tutulmuş şahıs...

- “Allahım neden o? Neden? Neden?” sorusunu sordurtan insan...

- Daha bir tane bile yakışıklı versiyonu gelmemiş erkek...

- “Al beni” yerine “döv beni”si olan tip.

- Dönemi geçince kimsenin suratına bakmadığı, o kibrinden, küstahlığından eser kalmayan ademoğlu...