Yeni Bir Beceri İsteyenler Buraya!

Bildiğiniz gibi öğrenme delisi bir insanım. Bugün tam da bana göre bir site keşfettim: www.yeniyeti.com.

Buradaki yeti, beceri manasında. Sloganı şu: “İstediğini öğren, bildiğini öğret”.

Yeni bir beceri mi kazanmak istiyorsunuz? Asla kursu olmayan bir şey mi öğrenmek istiyorsunuz? Buyrun size nefis bir paylaşım sitesi.

Geçen haftalarda sözünü ettiğim www.zumbara.com (yenilendi, çok güzel oldu bu arada!) takas usulü ve bire bir çalışıyordu. Ahmet’e iki saat yelken öğretiyorsunuz, karşılığında Mehmet’ten iki saat sosyal medya dersi alıyorsunuz.. Gibi.

Yeniyeti.com’da verilen dersler paralı. Saati 1 liralık ders de var 100 liralık ders de. Yanlış anlaşılmasın: Burası bir kurs merkezi değil. Herkes öğretmen ve öğrenci olabiliyor. Diyelim çok güzel midye dolma yapıyorsunuz, öğretmek istiyorsunuz, verin ilanınızı, öğrenmek isteyenler site üzerinden size başvursun.

Dersler konseptine göre cafe, bar veya sokaklarda yapılıyor. Yeri ve zamanı önceden belli. Eğer bir mekan sahibiyseniz ve mekanınızda dersler verilsin istiyorsanız yine siteye kayıt olabilirsiniz...

*


Hâlihazırda verilen “yeti”ler şunlar:

- Elindeki imkanlarla en iyi otomobili al! (20 TL)

- Aradığın kolye ucunu kendin yap! (40 TL)

- Etkini ortaya koy (1 TL)

- Pratik sihir (30 TL)

- Pantomim Hareketle var olmak (40 TL)

- Şeker hamuruyla eğlenceli kurabiyeler (50 TL)

- Ev koşullarında profesyonelce kahve (50 TL)

- Adobe Illustrator’da ustalaşın (100 TL)

- Köpekleri anlamak (20 TL)

- Güneş, ay ve yükselen burcunuz ne anlatır? (30 TL)

- Kundalini Yoga ve Meditasyon ile Bolluk Bereket Çalışması (80 TL)

- Girişimler için Kullanıcı Deneyimi ve Kullanılabilirlik (1 TL)

*****


Sevgilisinden ayrılana kafa dağıtma vermek istiyorum

Bu arada www.zumbara.com iyice eğlenceli olmuş. Daha önceki yazımı okumamışlara kısa bilgi: Zumbara (zaman kumbarası) “zaman takası” üzerine çalışan bir sistem. Kumbaraya kaç saat koyuyorsanız sonrasında o kadar saat alma hakkınız var. Her tür “zamanı” teklif edebiliyorsunuz. Bu günlerdeki en eğlenceli istek ve öneriler şunlar:

- “İşe geç kalmama” almak istiyorum

- “Macera” vermek istiyorum

- “Aknelerden çok hızlı kurtulma” vermek istiyorum

- “Gerçek dostluk” almak istiyorum

- “Sevgilisinden ayrılmış adama veya kadına kafa dağıtma” vermek istiyorum

- “Sağlıklı beslenme, yürüyüş, koşu arkadaşı” almak istiyorum

- “Tavla” öğretmek istiyorum

- “Avrupa’da nasıl yabancı dil öğrenilir” almak istiyorum

- “Pozitif bakış açısı” almak istiyorum

- “Beden dili” vermek istiyorum

- “Herhangi bir ürünün satışı konusunda püf noktası” vermek istiyorum

- “Hula hup dersi” almak istiyorum

- “Aydın Nazilli’ye gelenlere evimde ağırlama” vermek istiyorum

- “Birer bira ve muhabbet” vermek istiyorum 