Hafif Ticari Araç Almamak İçin 6 Neden

2008’de, bagajı çok geniş diye tuttum bir Caddy aldım. Zira oradan buradan eskici gibi eşya toplamak gibi vazgeçemediğim bir adetim vardır.

Arabanın hiç bir kusuru yok. Yüksek olduğu için, otomatik olduğu için, nefis bir görüş açısı olduğu için, dizel olduğu için, hiçbir yüke bana mısın demediği için, az yakıt yaktığı için arabamı seviyorum. Biraz alçak, asfalt dışındaki yollar için çok uygun değil, Anadolu’da dağ başında kalınca başıma çok iş açtı falan filan ama benim derdim Caddy ile değil. Benim derdim klasmanında.

Bu araçlara “hafif ticari” deniyor. Ama çatır çatır kamyonetten sayılıyor.

Eee. Öyle sayılsa ne olur?

Şu olur: Devlet bu araçlarla mutlak surette “iş” yaptığını farz ediyor. Yok bizim aile kalabalık, kızın bisikleti, oğlanın bebek arabası, yengenin topladığı ıvır zıvır, benim paraşüt, kamp, çadır merakım var laflarını devlet baba “yemiyor”. Beni kandıramazsın diyor. Sen bununla çatır çatır para kazanıyorsun diyor.

Ok. Para da kazanıyor olabilirim. Eee?

Eee’si şu: Para kazanıyorsan veya para kazanma ihtimalin varsa devlet mutlak surette seni cezalandırmak zorundadır. İki kere iki dört. Türkiye’de emeğinle para kazanmak en büyük suç. Hem de bakın nasıl?

- Bu araçların vergisi daha yüksektir.

- Bu araçlara TIR muamelesi yaparlar, birinci köprüden geçemezsin.

- Köprü ve karayolu geçişleri daha yüksektir.

- Hız sınırları daha düşüktür. Normale 90 ise sana 75’dir. (Yine yüklü TIR muamelesi. Fren mesafemiz yüklü olunca daha uzun olurmuş..)

- Her yıl muayene olman gerekir. Ve o bir yıl o kadar hızlı geçiyor ki her yıl illa polise yakalanırsın ve polis de mutlak surette aracını elinden almak ister.

- Ve dün öğrendiğim yeni bir şey: Normal araçlarda 0,50 promile kadar alkole müsaade varken bu araçlarda sıfır olacakmış! Niye? TIR kullanıyoruz ya. Ondan herhalde.

*


Dün gece 0,15 promil ile ehliyetimi kaptırmış bulunuyorum! Bu aptal kralı bilmediğim için öğleden sonra içtiğim iki kadehin etkisi gece saat 12’de çoktan geçmiştir sanıp aracımı kullandım. Polis durdurdu, büyük bir özgüvenle üfledim ve ayvayı yedim. Dört yıl önce de aynı haltı yediğim için (ama o sefer 0,51 promil çıkmıştı) bu sefer ehliyet 2 yıllığına gitti. 5 yıl içinde aynı suçu yapmayacakmışız. 815 lira para cezasına hiç girmeyeceğim bile...

0.15 promil yahu! Portakalı kabuğuyla yesen aynı sonuç çıkar. Koklasan aynı sonuç çıkar!

*


“Hafif ticari ama ağır cezai” aracımı tez zamanda satacağım çünkü bıktım usandım. Oraya gidemezsin, buraya park edemezsin, o hıza çıkamazsın, bir buçuk kat vergi verirsin, durmadan muayene olursun, bunun harcı, bunun pulu ve de ben kamyonetçinin zeki çevik ve alkolsüzünü severim durumu.

Üstelik hatırlatayım küçüğü büyüğü de değişmiyor. Yani adı hafif ticari diye geçen bütün modellerde kurallar sabit.

Bilin ona göre alın... Ben aldırmadım yandım. 