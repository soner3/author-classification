Türkiye Terörist Ülke Mi İlhan Cihaner?

Bazı insanlar vardır. Ne bedel öderse ödesin, yine de yapmaya, onarmaya, kırmamaya, tahrip etmemeye çabalar.

Bazı insanlar ise, bedel ödesin ya da ödemesin yapabildiği en iyi şeyi yapar. Vesvese üretir, nefret tohumlarının filizlenmesi için, ortalığı bulandırmak için şeytanı bile izlerken utandıracak hamleler peşindedir.

CHP'li Hüseyin Aygün'ün PKK tarafından kaçırılması, bahsini ettiğim bu tiplerin ortalığa en çirkin, en kirli halleriyle saçılması için çok iyi bir vesile oldu diyebilirim.

Bunlardan biri de, CHP'li İlhan Cihaner..

Biliyorsunuz; Kendileri Ergenekon Davası'nın tutuksuz sanığı.. Bugün Hüseyin Aygün, PKK ve devlet ekseninde bir açıklama yapmış..

Bir anlam kayması olmasın diye, "Efendim sözlerim çarpıtıldı" teranesi okunmasın diye sözlerini olduğu gibi nakletmekte yarar var.

Diyor ki;

"Şiddeti yöntem olarak kullanan bir örgüt Tunceli halkının siyasi iradesine saygı diyerek kaçırdığı milletvekilini bırakırken ileri demokrasinin ÖYM'leri 8 milletvekilini, parti başkanlarını, öğrencileri, yurtseverleri, gazetecileri hâlâ tutsak olarak zindanlarda tutmaktadır."

Ne kadar masum görünüyor değil mi sözleri?

Şimdi siz kalkıp, "Ne var bunda? Milletvekili kanunların uygulanması sırasında bazı adaletsizlikler olduğunu söylemek için bu benzetmeyi yapmış" diyebilirsiniz?

Öyle mi gerçekten?

Yani bu hissi dile getirmek için cümleyi böyle mi kurmak gerekiyor?

"Şiddeti yöntem olarak kullanan bir örgüt bile benim devletimden daha adil" demeniz mi gerekiyor?

Dikkat buyurunuz!

"Terör örgütü PKK" demeye dili varmıyor. "Şiddeti yöntem olarak kullanan bir örgüt" diyerek daha ağzını açar açmaz fikrini ve zikrini orta yere saçıyor.

Şimdi PKK Türk halkının siyasi iradesine saygı gösteren "Şiddeti yöntem olarak kullanan ama saygılı çocuklardan oluşan" bir örgüt öyle mi?

Hani düşünüyorum da...

Acaba Hüseyin Aygün değil de, MHP lideri Devlet Bahçeli kaçırılmış olsaydı diyorum!

Ya da Oktay Vural..

O iradeye yine aynı saygı gösterilir miydi?

Hüseyin Aygün'ün, "Barış teranesi" adı altında kullandığı dil PKK'nın diline çok benzediği için iradeye saygı gösterilmiş olmasın Sayın Cihaner?

Pekiii...

Hüseyin Aygün'ü sarılarak, kokusunu içine çeke çeke "Abeem... Hadi get bizi savun. Dağdaki gardaşlarını unutma" diyerek uğurlayan teröristler, milletin iradesine saygı duyuyorsa, o zaman milletin kundaktaki bebesine varıncaya kadar bombayla parçalarken, katlederken kime ve neye saygı duyuyor?

Aylardır bir kaymakam ve bir kaç asker PKK'nın elinde rehin..

Bir millet aylardır acı çekiyor, haykırıyor, inliyor.. Onların iradesine niye saygı gösterilmiyor sayın vekil?

Doğuda, Güneydoğu'da kepenkleri indirilen, silahla tehdit edilerek zorla oyları devşirilen sivillerin iradesi yok mu?

PKK Hüseyin Aygün'ü niye bıraktı, devlet sizin gibileri niye bırakmıyor?

Eğer bu sorunun cevabını gerçekten merak ediyorsanız, ben size hiç tırı-vırı yapmadan ve kıvırmadan söyleyeyim.

PKK, siz ve Hüseyin Aygün gibileri bırakır çünkü; Siz bu dille, bu söylemle onların amaçlarına hizmet eden ve edecek olanlarsanız.

Devlet sizi bırakmaz çünkü; Siz Türkiye Cumhuriyeti'nin hükümetini gizli yollarla yıkmak için belli zamanlarda PKK ile birlikte çalışmakla suçlanıyorsunuz!

Eğer siz bu ülkede savcılık yapmış eski bir yargı mensubu olarak PKK ile Türkiye Cumhuriyeti hakim ve savcılarını bir kefeye koyuyorsanız.

Ben size inanan ve güvenerek oy veren Denizli halkına acırım!

Eğer siz savcılığınız zamanında da böyle çay ile çorbayı karıştırıp iddianameler hazırlamışsanız, vay bu memleketin haline...

Demek PKK milletin iradesine saygı gösteriyor, Türkiye Cumhuriyeti onlar kadar o iradeye saygı göstermiyor ha?

Ben şahsen, milletvekili seçildikten sonra yargı tarafından illegal yollarla kaçırılıp zindanlara atılan bir milletvekili tanımıyorum. Sizin bahsini ettikleriniz sivilken bir suça binaen hapse atılan ve daha sonra yargılanırken partiler tarafından inadına aday gösterilen şahıslar olmasın sakın?

Şimdi söyleyin bize Sayın İlhan Cihaner!

Hem dağdaki, hem bu ülke toprakları üzerindeki milyonlarca insan, terör örgütünün elebaşı  Abdullah Öcalan'ın da serbest kalıp siyasete atılması için yıllardır iradesini ortaya koydu, kokuyor..

Onların iradesi de saygıyı hakediyor mu?

Abdullah Öcalan'ı da serbet bırakalım mı?