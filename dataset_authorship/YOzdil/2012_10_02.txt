Barzani Sizinle Gurur Duyuyor

Gene böyle bi ekimde...

2007’de.

*

Kuzey Irak’tan sızan teröristler Şırnak’ta pusu kurdu, 13 şehit verdik. Biri, Şanlıurfalı onbaşı Kasım Aksoy’du. Ekmeğini koza’dan çıkarıyor, pamuk toplama işinde ırgatlık yapıyordu. Davul-zurnayla gitti, ağıtla döndü. Cenaze töreni, Türk halkının zihnine mıh gibi çakıldı. Çünkü, iki kızı vardı, iki yaşında Zeliha, çorabı yırtıktı, öbürü üç yaşında Güneş, ayakkabısı bile yoktu, parmakları morarmış, yalınayaktı. Şehitleri adeta kanıksayan Türkiye, bu yavruların fotoğrafıyla, Türkiye’nin utancıyla sarsıldı.

*

Kuzey Irak’a girmek için tezkere çıkaralım mı çıkarmayalım mı, en güzeli ABD’ye soralım filan diye savsaklanırken... Kuzey Irak’tan girip Dağlıca’yı bastılar, 12 şehit daha verdik. Tezkere çıkarıldı.

*

Barzani resmen tehdit etti, “sınırı geçerseniz, savaş anlamına gelir, karşılık veririz” dedi. Başbakanımız esti gürledi, “Barzani haddini aştı, muhatabımız değil, terör örgütüne yataklık yapıyor” dedi. Basınımız ayağa kalktı... Hürriyet gazetesi, Barzani’yle Talabani’nin fotoğrafını koyup “Ortadoğu’nun dansözleri” manşetini attı. Öbür gazetelerimiz “Barzani kin kustu, Barzani kudurdu, küstah Barzani, Barzani kaşınıyor, günah bizden gitti, kukla Barzani” başlıkları attı. Hatta “Borazani” diyen bile oldu.

*

Kuzey Irak’a girdik. Avrupa Birliği’nden Birleşmiş Milletler’e kadar hepsi itiraz etti, hatta Avustralya bile Türkiye’yi kınadı. Harekâtın adı Güneş’ti... Şehit Kasım’ın yalınayak kızı’nın adı verilmişti.

*

27 şehit daha verdik Irak’ta... Biri, Binbaşı Zafer Kılıç’tı. Siirt Tugay Komutanlığı’nın subayıydı. Bordo bereliydi. Judoda, kayakta madalyaları vardı. 18 Mart’ta... Çanakkale Şehitleri Günü’nde dünyaya gelmişti, Ankara Cebeci Şehitliği’nde toprağa verildi.

*

Kuzey Irak öksüzü Güneş’in adı, terörle mücadele tarihine geçerken... Kuzey Irak şehidi Zafer Kılıç’ın adı da, Siirt’te yaşatıldı. Galatasaray ikinci başkanı, işadamı Adnan Öztürk tarafından yaptırılan ve milli eğitim bakanlığı’na bağışlanan, Türkiye’nin ilk spor lisesine, Şehit Zafer Kılıç adı verildi.

*

Şehit Zafer Kılıç Spor Lisesi, yatılı... Bölgede yaşayan, spora yetenekli çocuklar seçiliyor, eğitiliyor. Okulun, tuvaletlerine kadar temizliği, her sabah, binbaşı Zafer Kılıç’ın Siirt Komando Tugayı tarafından yapılıyor. Çocukların tatlıları, pasta-baklava, her öğlen, her akşam, tugaydan geliyor.

*

Bu okulun öğrencileri, voleyboldan basketbola, hentboldan judoya, aklınıza gelen her spor dalında madalya topluyor.
Biri, Evin Demirhan.
Hangi branşta milli formayı giyip, Türkiye tarihinde ilk kez Avrupa Şampiyonu ve Dünya Üçüncüsü oldu biliyor musunuz?
Güreş’te!

*

Evet... Şehit Zafer Kılıç Spor Lisesi öğrencisi, dokuz çocuklu bir ailenin kızı, 17 yaşındaki Evin... Kadınların yok sayıldığı ülkemin ata sporunda, eşi benzeri görülmemiş bir başarıya imza attı.

*

Üstelik... Evin’in başarısı, İnan Temelkuran ve Kristen Stevens tarafından “Siirt’in Sırrı” adıyla belgesel haline getirildi. Geçen hafta, Adana Altın Koza Film Festivali’nde Jüri Özel Ödülü aldı. İzleyenleri öylesine etkiledi ki, sırf onun için bi ödül daha yaratıldı ve Evin’e Jüri Özendirme Ödülü verildi.

*

Böylece.
Ekmeğini koza’dan çıkaran onbaşı Kasım’ın, yalınayak kızı Güneş’in, binbaşı Zafer’in Türkiye’yi var etme çabası... Dönüp dolaşıp, bi başka koza’da, Evin’de çiçek açtı.

*

Ve, kanla sulanan bu topraklarda, sadece bir evladı yeşertebilmek bile... İşte bu kadar cana, bu kadar acıya, bu kadar seneye mal olurken... “Türkiye seninle gurur duyuyor” tezahüratı yapıldı Barzani’ye!