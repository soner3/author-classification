Dak Duk İyi De... Dik’i Var Bu İşin

Putin’le Başbakanımızın hayat çizgisinde pek çok ortak özellik var aslında... Putin’in babası Sovyet donanmasının denizaltı filosundaydı, Başbakanımızın babası kaptandı.

Okul yılları bile üç aşağı beş yukarı aynı döneme denk geliyor. Putin, Leningrad Üniversitesi Hukuk Fakültesi’nden diplomasını alırken... Başbakanımız imam hatip lisesi’nden mezun oluyordu.

*

İşe girişleri de eşzamanlı...
Putin KGB’ye girdi, Başbakanımız İETT’ye girdi.

*

Tesadüfün bu kadarı yani... Aynı tarihlerde askerlik yaptılar. Başbakanımız kantin asteğmeniyken, Putin, yarbay rütbesiyle Doğu Almanya’da casustu.

*

Kamu görevine bile aynı günlerde başladılar. Başbakanımız belediye başkanlığı koltuğuna otururken, Putin, KGB’nin yerini alan istihbarat teşkilatı FSB’nin başkanlık koltuğuna oturuyordu.

*

İkisi de sporcu... Başbakanımız futbolcu. Putin ise düzenli olarak yüzüyor, rafting ve kayak yapıyor, badmington ve buz hokeyi oynuyor, bisiklete ve at’a biniyor, judo ve karate’de kara kuşak, dünyada 10’uncu dan mertebesine ulaşmış sadece 7 kişi yaşıyor, Putin karate’de 6’ncı dan, judo’da 8’inci dan.

*

Putin, sambo’da master seviyesinde... Sambo, silahsız savunma manasına gelen, aikijutsu, jujitsu, aikido, judo ve güreş’in karışımından oluşan, modern savaş sanatı kabul edilen, mücadele ve dövüş sporu... Başbakanımızın ise, Kırkpınar altın kemeri var.

*

İkisi de pilot... Putin, bizzat kendisinin kullandığı Su-27 tipi savaş uçağıyla Çeçenistan’ı vurdu, Tu-160 tipi ağır bombardıman uçağıyla havacılık fuarında gösteri uçuşu yaptı, Be-200 tipi tanker uçağını kullanarak orman yangınına müdahale etti. Başbakanımızın, pırpır uçak kokpitinde fotoğrafı var.

*

İkisi de müzik tutkunu... Putin, favori şarkısının Beatles’tan Yesterday olduğunu söylüyor. Başbakanımız, beraber yürüdük biz bu yollarda’yı söylüyor. Putin piyano çalıyor, Brahms, Mozart, Çaykovski, Rahmaninov, Schubert ve Liszt dinlemeyi seviyor, caz’a ilgi duyuyor. Başbakanımız, siidiçalar çalıyor, bi defa görüntülenmişti, makam otomobilinde Cengiz Kurtoğlu dinlediğini biliyoruz.

*

Bir başka ortak noktaları şiir... Putin, Ömer Hayyamcı, Başbakanımız, Necip Fazılcı.

*

Yabancı lisana hâkimler...
Putin, İngilizce, Almanca biliyor. Başbakanımız, van münüt ve Arapça konuşuyor.

*

Peki, hiç farklı noktaları yok mu? Elbette var...

Putin dalgıç, geçenlerde arkeolojik kazıya katıldı, amfora çıkardı, mini denizaltıyla Baykal Gölü’nde 1400 metre derinliğe indi. Başbakanımız hem dalgıç değil, hem çanak çömlek işlerini sevmiyor, hem de Baykal adını duyunca sinirleniyor. Putin, tarihi kitap okumayı seviyor. Başbakanımız, kitap okumuyorum, kitap özeti okuyorum diyor. Putin, gençlik festivaline katılıp, Harley Davidson kullanıyor. Başbakanımız, motosiklet kullanmıyor, gençlik festivallerine gençlerin katılmasını bile tasvip etmiyor. Putinka adıyla votka var. Başbakanımız üzüm yememizi tavsiye ediyor. Putin’in iki köpeği var, birinin adı Koni, labrador retriver, öbürünün adı Buffy, çoban köpeği... Başbakanımız, köpekleriyle yatıp kalkanlardan hoşlanmıyor. Putin’in ordusu nükleer güç. Bizim genelkurmay başkanı dahil, ordunun yarısı hapiste, izahı çok güç. Putin’in uzay istasyonu var. Bizim astronot adayını denizin dibinden Amerikalılar çıkardı.

*

Suriye meselesine de farklı bakıyorlar... Başbakanımız “dak edene duk ederler” diyor. Putin ise, “sakın ola hiç kimse bize, kiminle silah ticareti yapacağımızı dik’te etmeye kalkışmasın, sonuçlarına katlanırsınız” diyor.

*

Hülasa.
Beşar’a dak-duk filan amenna ama, Putin’e dik...
Aman diim usta!