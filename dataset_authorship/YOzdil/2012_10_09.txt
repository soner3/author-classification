Nickname Caiz Midir?

Diyanet’ten sorumlu devlet bakanı’nın adı Bekir... Samsun Müftüsü diyor ki, Bekir deve yavrusu’dur!

*

Başka ne diyor?

*

Çocuğunuza Sanem adı koymayın, put demektir. Aleyna koymayın, bela demektir. Kezban, yalancı demektir. Melis, şişman demektir. Jülide, perişan’dır. Gülsüm, zavallı’dır. Mikail-İsrafil, mekruhtur. Samet, sakıncalı. Rumeysa, gözü çapaklı kadın. Alara-İlayda gayrimüslim. İrem desen, sahte cennet’tir.

*

Sanırsın, Türk dil kurumu başkanı’dır mübarek.

*

Halbuki...
Geçenlerde “Ben Veysel Karani’yim” diyen uyanığın biri, aralarında hâkimlerin, avukatların, öğretmenlerin de bulunduğu kerizlere, cennet’ten tapu satarak, altı milyon lira tokatladı.

*

Eyüp Sultan’ım deseydi...
Rahat 16 milyon götürürdü.

*

Deniz Feneri’nin başrolünde üç kişi var, ikisi Mehmet...
Öbürü Firdevsi.
“Cennete ait” demek!

*

Jet unvanıyla tanınan bi arkadaş var, defalarca içeri girdi çıktı, adının anlamı “faziletli, ahlaklı...”

*

Partinin trilyonunu cebine attığı için siyaset hayatı son bulan siyasetçimizin adı, “dinin yıldızı”ydı mesela.

*

Camilerde tezgâh açarak, şöyle fabrika kuracağız, böyle sanayi tesisi kuracağız diye atıp tutup, sonra da paraları buhar eden dolandırıcılardan birinin adı “nurlu”ydu, diğerinin “din uğruna savaşan...”

*

Cami yaptıran uyuşturucu baronunun adı “güvenilir, dost” manasına gelirken...
En ünlü batık bankerimizin adı “ibadet eden”di.

*

Dolayısıyla...
Adının anlamı “dinin hayırlısı” olan müftümüz, çocuklarımızın adlarını helal-haram filan diye tasnif edeceğine, isterseniz Budist adı koyun ama, memlekete hayırlı evlat yetiştirin dese, dinimize gerçekten hayrı dokunur sanırım.